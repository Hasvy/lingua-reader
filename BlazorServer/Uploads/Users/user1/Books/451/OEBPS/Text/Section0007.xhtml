<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
<style type="text/css">
/*<![CDATA[*/
/*]]>*/
</style>
</head>
  <body class="calibre">
  <h1 id="sigil_toc_id_5" class="calibre2"><span class="heading_first">PODOBENSTVÍ PODLE MONTAGA</span></h1>

  <p class="first">Doslov k novému českému vydání<span class="sline">	 			                                   		 	</span>
</p>

  <p class="first">Je to velmi zvláštní, až záhadné a trochu děsivé. Zatímco na zkoumání našeho prostředí máme celý systém přírodních věd a účinné technologie, spoustu sofistikovaných přístrojů od elektronických mikroskopů přes počítačovou tomografii a magnetickou rezonanci až po cyklotrony, Hubbleův teleskop, družice a kosmické lodě a sondy, nejúčinnějšími nástroji, jimiž můžeme pronikat do tajů naší vlastní civilizace a odhalovat mezilidské vztahy a city, jsou umělecká díla. Nic vám nemůže více říci o pitvorném bourbonovském Španělsku a inkvizici než Goyův litografický soubor <i class="calibre3">Caprichos</i>, žádná psychologická učebnice vám nemůže dát tak hluboký vhled do zoufalství provdané ženy, která miluje jiného muže, než Tolstého román <i class="calibre3">Anna Karenina, </i>žádná sociologická práce o pohnutkách, které vedly ke vzniku Spojených států, není tak názorná jako socha Svobody v newyorském přístavu, a neexistuje žádný přístroj, který by dokázal otestovat vaše duševní rozpoložení a city jako hudba. A to je pouze pár příkladů z bohaté pokladnice kultury, která je svými uměleckými díly všeho druhu nenahraditelným zdrojem informací o nás samých, o tom, jak se chováme v mezních situacích, o civilizační cestě, kterou lidstvo doposud urazilo.</p>

  <p class="first">Pozoruhodným na této skutečnosti je fakt, že ačkoli umělecká díla vznikají výběrem určitých rysů a úmyslným potlačením jiných – takže žádný obraz není odrazem reality jako fotografie, žádný román, ani ten realistický, není úplným popisem skutečného světa a žádná socha není dokonalou kopií živého tvora –, jsou ve svém účinku pravdivější než realita sama. V tom, co použít a co vynechat, pak spočívá genialita tvůrce.</p>

  <p class="calibre4">Tuto až magickou vlastnost kulturních statků – že na neúplném, uměleckém zobrazení pochopíme podstatu nějakého jevu lépe než přímým kontaktem s ním a že právě umění dokáže vyjevit souvislosti, které jsou jinak skryté – si uvědomili lidé již v dávných dobách a literárně je zpracovali do <i class="calibre3">podobenství</i>. Jejich bohatým zdrojem jsou biblické texty, kde je vyslovuje Ježíš a učí na nich své učedníky myslet, pronikat do hloubi lidských vztahů. Podobenství je příběh, který k objasnění vztahů mezi věcmi, hlavně však mezi lidmi, používá rekvizity, u nichž jsou tytéž vztahy názornější. Podobenství je v podstatě modelem skutečnosti, na němž skutečnost lépe pochopíme, nebo si ji teprve uvědomíme. Mnohá podobenství jsou pak univerzální, je to měřítko, které můžeme přikládat na různé události, abychom je pochopili či dešifrovali. K objasnění takového podobenství můžeme zase použít podobenství – můžeme je přirovnat k šifrovací mřížce s vystřiženými okénky, která se přikládala na zašifrovaný text v podobě pole nesmyslně uspořádaných písmen, aby se v okénkách objevil smysluplný text zprávy.</p>

  <p class="calibre4">Za takové podobenství, za takovou šifrovací mřížku, je pak možno pokládat i geniální román <i class="calibre3">451 stupňů Fahrenheita </i>Raye Bradburyho. Česky vyšel poprvé v roce 1957, já si však koupil drobnou brožovanou knížku, která vyšla v edici Omnia nakladatelství Svoboda roku 1970. Obvykle se o tomto Bradburyho románu tvrdí, že se jedná o antiutopickou vizi budoucnosti, což je sice pravda, ale tak obecná, že nic neříká. Pro mne osobně v tom období po vpádu sovětské armády do Československa nebylo <i class="calibre3">451 stupňů Fahrenheita</i> jen podobenstvím, které by mi pomohlo pochopit tehdejší dobu, ale přímo etalonem, jímž jsem mohl nastupující normalizaci dokonale ocejchovat. Kupříkladu si, prosím, všimněte, jak rafinovaně je hlavní postava požárníka Guye Montaga uvedena do děje. Čtenář má zpočátku pocit, že Montag je stále oddaný stoupenec diktatury a jen na chvíli podlehl chvilkovému zaváhání, záhy se ovšem ukáže, že jeho pochyby jsou hluboké a staršího data, a několik z knih, které měl spálit, již nějakou dobu doma ukrývá a čte. Tím Bradbury představil postupný vývoj hlavního hrdiny, aniž na expozici svého románu musel obětovat příliš mnoho stránek. A přitom na ní demonstruje, jak obtížné a vyčerpávající je postavit se monolitnímu myšlení, které je každému totalitnímu režimu vrozeno. Já zažíval totéž, v záplavě propagandy, která se v komunistickém režimu na nás valila ze všech stran, od učitelského stupínku ve škole přes politická školení ve sportovních klubech a společenských organizacích až po noviny, rozhlas a později i televizi, bylo totiž velmi namáhavé se proti takovému vymývání mozku postavit. Člověk byl nucen ptát se, zda <i class="calibre3">oni </i>přece jen nemají pravdu a zda on není duševně vadný, když pochybuje.<i class="calibre3"> </i>Tento boj o svobodu myšlení, které na stránkách románu úspěšně vybojoval Guy Montag, pak v reálném světě musely vybojovat statisíce občanů komunistického bloku. V úsilí vzepřít se unifikovanému myšlení, podle něhož jsou knihy jed, Montagovi nejvíce pomohla stará žena, která se radši se svými knihami nechala upálit, než aby žila bez nich, skutečným lidem v komunistických zemích pak pomáhalo čím dál tím zřejmější selhávání komunistických idejí a přes neustále obnovovanou fasádu propagandy prosvítající lživost sovětského impéria, které se prohlašovalo za „tábor míru“ – a zatím to byla jednolitá zbrojnice od Kamčatky až k Labi.</p>

  <p class="first">Usměrnit myšlení a zabránit lidem, aby měli vlastní představy, jak naložit se svým životem, je však pouze první krok totalitní manipulace. Každý diktátor ví, že po určité době přijde okamžik, kdy jeho poddaní pochopí duševní vyprázdněnost režimu, v němž jsou nuceni žít, takže je třeba nasadit jiné prostředky. Jak známo, Bůh má radši kající se hříšníky než čisté duše, a totalitní režimy podle téže zásady protežují deklasované živly a lidi s vadami charakteru, neboť z nich se dají rekrutovat poslední oddaní stoupenci, kteří zůstávají věrní i tehdy, když všichni ostatní prohlédnou. Tito lidé totiž dobře vědí, že s pádem režimu by oni padli až na společenské dno. K tomu se pojí i něco, co se dá nazvat „ideologickou amnestií“, kterou v románu nabízí Montagovi kapitán Beatty. <i class="calibre3">Zhřešil jsi, schoval sis a přečetl zakázané knihy? Nevadí, </i>říká jinými slovy Beatty, <i class="calibre3">to se stane každému, stačí, když knížky přineseš a budeš dál pokračovat ve své práci, myslet si můžeš, co chceš. </i>Tento postup je pro každý totalitní režim typický; když se dostane do ideové a morální krize, začne bezostyšně kupčit s privilejemi, za něž žádá jenom jediné – veřejně projevovanou loajalitu. Tak jako režimu v Bradburyho románu stačilo, aby požárník Montag dále spaloval knihy a tím veřejně stavěl na odiv svou režimní podporu, za normalizace stačilo veřejně projevovat to správné komunistické smýšlení, aby se člověku otevřely všechny cesty ke kariéře. Co si opravdu myslí, zdánlivě nikoho nezajímalo, avšak ve skutečnosti se od určité úrovně a u veřejně činných lidí zapisovalo do příslušného svazku StB. Ačkoli to není v Bradburyho románu výslovně řečeno, poté, co by Montag přistoupil na Beattyho návrh a začal znovu sloužit jako uvědomělý požárník, by si kapitán jeho hřích pro strýčka příhodu dobře zapsal. To je základní princip totalitního režimu – <i class="calibre3">mít všechny v hrsti, na každého něco vědět, aby se v případě neposlušnosti dal vydíráním usměrnit. </i>Proto se komunistické režimy nikdy neopíraly o skutečně věřící straníky, o naivní duše, které braly komunistickou věrouku vážně a neměly žádné ideologické hříšky. Tito lidé by se v případě potřeby nedali vydírat, takže se hodili pouze k tomu, aby pravidelně platili stranické příspěvky.</p>

  <p class="calibre4">V postavě Clarissy McClellanové a její rodiny přivádí Bradbury do děje disidenty, lidi, kteří se i v diktaturách rozhodnou žít podle odvěkých morálních zásad, podle toho, co jim diktuje srdce, biblicky řečeno „v pravdě“. Odmítají se podílet na praktikách totalitního režimu, a ten, ze sebezáchovných důvodů, je nemůže nechat na pokoji. Buď je musí zlomit, nebo uvěznit, v lepším případě vyexpedovat do zahraničí, aby „nenakazili“ věrné občany.</p>

  <p class="first">Ray Bradbury příběh požárníka Montaga původně napsal jako povídku, která vyšla roku 1951 v únorovém čísle časopisu Galaxy Science Fiction a jako román v roce 1953, tedy v době, kdy autor mohl jenom zprostředkovaně znát totalitní praktiky nacistického režimu. O tom, co se děje uvnitř stalinského Ruska a jeho satelitů, věděly zpravodajské služby, ale určitě ne mnoho jednatřicetiletý americký spisovatel samouk. Byla to nepochybně geniální imaginace, jež ho přivedla k ucelené představě totalitního světa, který by, podle jeho vlastních slov, <i class="calibre3">mohl vzniknout za čtyřicet, padesát let</i>.</p>

  <p class="calibre4">Nicméně jedno vodítko Bradbury měl. S děsivou stránkou života ve Stalinově říši se seznámil prostřednictvím knihy <i class="calibre3">Tma o polednách</i> (1940) britského spisovatele maďarského původu Arthura Koestlera. Dílo popisuje obludné stalinské procesy na sklonku třicátých let minulého století a Bradburymu se dostalo do rukou v roce 1944. Udělalo na něho hluboký dojem a jeho četba zřejmě přinesla více než první nápad na sepsání příběhu požárníka Montaga. Když byl Bradbury později mnohokrát tázán, jaká je spojitost jeho románu <i class="calibre3">451 stupňů Fahrenheita s </i>díly Huxleyho a Orwella, vždy odpovídal, že „skutečným otcem, matkou a šíleným bratrem mých <i class="calibre3">451 stupňů Fahrenheita</i> je Koestlerova <i class="calibre3">Tma o polednách</i>“. Dalším podnětem byla pro Bradburyho nemilá příhoda, když jej při jedné noční procházce s kamarádem zadržel policista. Své dojmy zpracoval v povídce „Chodec“ a odtud převzal atmosféru setkání Montaga s Clarissou McClellanovou, když původnímu „chodci“ změnil pohlaví.</p>

  <p class="calibre4">Je třeba si uvědomit, že Bradbury dokončoval román v době, kdy světu hrozila jaderná zkáza. V říjnu 1952 americká vláda zveřejnila za účelem zastrašení, že USA disponují vodíkovou pumou, avšak k jejímu zděšení Sovětský svaz oznámil v červenci 1953 totéž. Zde mají původ bombardéry, které na stránkách románu mysticky hučí na temné noční obloze, odtud pochází závěrečná apokalypsa.</p>

  <p class="calibre4">Poněkud úsměvně pak působí historka ohledně názvu. Román se měl původně jmenovat <i class="calibre3">270 stupňů Fahrenheita</i> a návrhy na obálku ukazují i názvy s hodnotami 209 a 205 stupňů Fahrenheita, než se Bradbury odhodlal obvolat několik fyzikálních ústavů kalifornských univerzit, aby zjistil, při jaké teplotě papír vlastně vzplane. Když u akademiků neuspěl, vytočil nakonec číslo losangeleských hasičů, jak o tom vypráví v úvodu k této knize.</p>

  <p class="calibre4">Velkou ironií pak je, co potkalo <i class="calibre3">451 stupňů Fahrenheita</i>, když byl román v 60. letech zařazen do učebních osnov anglické literatury. Zvláštní školní vydání si sice podrželo sazbu první edice, avšak bylo téměř na sto místech upraveno, aby bylo odstraněno rouhání a odkazy na sex, drogy a nahotu. Po roce 1973 se cenzurovaný text objevil i v komerčních vydáních a v dalších šesti letech vycházel v paperbacku s upraveným textem, aniž si toho kdo všiml. Až v roce 1979 se objevila nová sazba původního textu a takto vychází Bradburyho román dodnes.</p>

  <p class="first">Že Bradburyho vize opravdu funguje jako děsivé podobenství toho, co se skutečně stalo – a může se stát znovu –, dokládají ohlasy na <i class="calibre3">451 stupňů Fahrenheita</i>, které lze nalézt na internetu:</p>

  <p class="calibre4">… <i class="calibre3">je strašně jednoduché nechat se vést davem a nepřemýšlet… představa, že hasiči ohně zakládají, vlastnictví knih je trestným činem a knihy jsou páleny mě děsí… neuvěřitelné jak moc mě tato vize budoucnosti děsila… obludné varování před zvrácenou formou modernizace, která se zvrhla do totality a zabránila lidem přemýšlet… miluji knihy, o to hůře se tato antiutopická vize četla… myslet, ne jen tupě a bez odezvy vstřebávat toky zbytečných informací, vážit si knih a číst je… do všech těch monitorů, které odevšad na nás září, hledět méně a méně, jinak se nám to na našich potomcích šeredně vymstí…</i></p>

  <p class="first">Poslední citace odkazuje na univerzálnější charakter Bradburyho podobenství podle Montaga. Jestliže jeho text pootočíme jako onu pomyslnou šifrovací mřížku, objeví se nám jiné varovné poselství, které je ještě nepředvídatelnější než to, jež se týkalo totality. V době, kdy Bradbury svůj román psal, měli lidé ze všech elektronických informačních médií zkušenost jen s rozhlasem a začínající televizí. Tehdy nikdo nic netušil o osobních počítačích, videopřehrávačích, mobilech, smartphonech, iPodech a herních konzolích, o celé té škále digitálních komunikačních přístrojů, které za padesát let obrátí lidský život vzhůru nohama a zřejmě i přestaví lidský mozek. Představa pokoje, jehož zdi jsou nahrazeny telestěnami, nebo představa lidí, kteří s duchaprázdným výrazem v obličeji chodí po ulicích s <i class="calibre3">mušličkami v </i>uších, byla tehdy doslova fantastická, ač dnes je realitou, jejíž bizarnost si už neuvědomujeme; o dopadu, jaký by dlouhodobé sledování televize a jiných audiovizuálních elektronických médií mělo na lidskou psychiku, neuvažoval nikdo. A přesto se u Montagovy manželky Mildred a vlastně u všech loajálních občanů okolo setkáváme s totální závislostí na televizních seriálech, s neschopností obejít se byť jen na chvíli bez tonizující hudby v uchu, s následným zjalověním myšlení až k bezduchosti, se ztrátou schopnosti kriticky vnímat reálné okolí, s poruchami soustředění a úpadkem slovního vyjadřování, s přesunem těch trosek, co z osobnosti člověka ještě zbývají, do virtuální reality – tedy s tím vším, co se dá dnes v náznacích pozorovat u tzv. generace digitálních domorodců, tj. lidí, kteří se již narodili do plně komputerizované společnosti, jak dokládá německý neurolog Manfred Spitzer ve své knize <i class="calibre3">Digitální demence</i>. Všechny tyto příznaky nemohou vést k ničemu jinému než ke ztrátě kulturnosti, což v románu <i class="calibre3">451 stupňů Fahrenheita </i>demonstruje spalování knih – ona děsivá skutečnost, že z hasičů se stali vládní žháři. Barbarem není primitivní domorodec, který si oheň rozdělává třením dřívek, ale člověk, který zahodí kulturní dědictví svých předků. Nicméně jak toto Ray Bradbury vytušil, patří k záhadám lidského génia.</p>

  <p class="first">Samozřejmě že zánik tvůrčího myšlení je metou, o niž každý totalitní režim usiluje. Současný stav světa ukazuje, že ani demokracie vůči takovému procesu nejsou odolné, a proto Bradburyho román <i class="calibre3">451 stupňů Fahrenheita </i>ani po více než šedesáti letech, jež uplynuly od jeho napsání, neztrácí nic ze své jasnozřivosti. Zůstává varováním před slepou uličkou, do níž bychom neměli zabloudit. Jeho poselství se dá shrnout do jedné věty: <i class="calibre3">Bez vyspělé technologie se civilizace v nejhorším případě obejde, ale bez kultury ne, bez ní přestane být civilizací</i>.</p>

  <p class="right">František Novotný</p>

  <p class="center"><img alt="Image0002" src="../Images/Image0002.png" class="calibre5"/></p>
<p class="pwm-9qnw5bm-over-8">&#160;</p>
<div><img src="../../hline.jpg" alt="hline" style="width:1px;" /></div>
</body>
</html>
