<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
<style type="text/css">
/*<![CDATA[*/
/*]]>*/
</style>
</head>
  <body class="calibre">
  <h1 id="sigil_toc_id_4" class="calibre2"><span class="heading_first">SCIENCE FICTION A RAY BRADBURY</span></h1>

  <p class="first">Doslov k prvnímu českému vydání románu <i class="calibre3">451 stupňů Fahrenheita</i>z roku 1957<span class="sline">	 			                                   		 	</span>
</p>

  <p class="first">V posledních letech výrazně vykrystalizoval ve světovém písemnictví zvláštní literární druh a ustavil se v jakousi novou tematickou školu: <i class="calibre3">science fiction</i> – vědeckofantastická literatura. Většina děl tohoto žánru spadá ovšem do rámce ryze zábavné a populární četby, svými kořeny však sahá science fiction k velkým literárním zjevům minulosti, svými vrcholnými zjevy proniká v současnosti za hranice laciné zábavy do oblasti literatury umělecké, někdy neobyčejně zralé a formálně i myšlenkově závažné. Stopujeme-li dráhu jejího vývoje, dojdeme až do devatenáctého století k Julesi Vernovi a jeho epigonům a k Angličanům Samueli Butlerovi a H. G. Wellsovi; od nich můžeme však vlastně pokračovat dál, časem nazpátek k děkanu Swiftovi a k jeho ostrovu vědátorů, který na svých dobrodružných cestách navštívil Gulliver. Ale ani zde se nemusíme zastavit: dějinami písemnictví Swiftovy vlasti projdeme až na rozhraní patnáctého a šestnáctého století, kdy žil a tvořil sir Thomas More, který svým popisem zázračné a dokonalé země <i class="calibre3">Utopia</i> dal vlastně fantastické literatuře její jméno. Ovšem, ani on nebyl první, kdo přišel na to, že člověk kromě schopnosti realitu poznávat má také schopnost novou a daleko barvitější realitu si vymýšlet. Už před ním, ve středověku, bychom našli četná fantastická vyprávění z cest a plaveb po neznámých mořích a pevninách, o obrech a trpaslících, o protinožcích, o nejfantastičtějších říších, jako byla země kněze Jana a jiné. A budeme-li důslední, zavede nás pouť dějinami nezkrotné lidské fantazie až na samý úsvit evropské civilizace, do klasických Athén čtvrtého století před Kristem, do školy proslulého Platóna, jenž byl snad prvním z kulturních lidí, který si vysnil fantastickou zemi fantastické vyspělosti – Atlantidu.</p>

  <p class="first">Science fiction tedy vlastně není novinka, ale žánr starý téměř jako epos. Skutečného a nebývalého rozkvětu dosáhl ovšem až v našem století v zemi kulturně ještě velmi mladé, v USA.</p>

  <p class="calibre4">Hned u jeho americké kolébky stojí světový úspěch: Edgar Rice Burroughs, autor slavných románů o Tarzanovi, který však vedle toho vytvořil ještě řadu knih o dobrodružství pozemšťana na Marsu, jež byly svého času přeloženy i do češtiny. A osoba tohoto obchodně nesmírně, umělecky již méně zdatného spisovatele pojí nás přímo s autorem krátkého románu, který jste právě přečetli, jehož hvězda září na nebi amerických autorů science fiction stále jasněji – s Rayem Bradburym. Dnes pětatřicetiletý kalifornský prozaik dostal se totiž k literární tvorbě právě přes marťanské romány Edgara Rice Burroughse; jako chudý chlapec je dychtivě četl, ale protože to byly romány na pokračování a protože hoch neměl vždycky peníze, aby si mohl všechna pokračování kupovat, domýšlel a dovyprávěl si prostě příběhy sám – a napsal je.</p>

  <p class="calibre4">Prošel proto obvyklou americkou kariérou: od útlého věku se živil prací svých rukou, vydržoval se na studiích prodejem novin a v roce 1940 uveřejnil první povídku. Brzy nato se začaly jeho fantastické práce objevovat v předních magazínech, v New Yorkeru, v Harper’s Magazine, v Saturday Evening Postu a v jiných. Léta 1947 a 1948 přinesla mu první velké úspěchy, když dostal cenu O. Henryho za povídku, a potom následovaly už větší práce jedna za druhou: <i class="calibre3">Temný karneval</i> (Dark Carnival), <i class="calibre3">Marťanská kronika</i> (The Martian Chronicles), <i class="calibre3">Zlatá sluneční jablka</i> (The Golden Apples of the Sun) a konečně úspěch světový, <i class="calibre3">451 stupňů Fahrenheita</i> (Fahrenheit 451). Letos pak vyšla Bradburyho nejnovější kniha <i class="calibre3">Říjnová země</i> (The October Country), dílo neobyčejné fantazie a síly, v němž americká a anglická kritika vidí důstojné pokračování tradice Edgara Allana Poea. Současně dokončuje Bradbury scénář pro film <i class="calibre3">Bílá velryba</i>, natáčený podle klasického amerického románu Hermana Melvilla. A na Broadwayi se připravuje jevištní provedení <i class="calibre3">451 stupňů Fahrenheita</i>.</p>

  <p class="first">„Snažím se,“ říká Bradbury, „učinit z všedních věcí zázraky a ze zázraků všední věci.“ Opravdu, Bradbury je básníkem science<i class="calibre3"> </i>fiction, který se nespokojuje technickými a biologickými senzacemi, ale hledá a nalézá poezii neznámého, magické tóny smělého. Je umělcem atmosféry, fantasmagorie, slovní hudby.</p>

  <p class="calibre4">A ještě jedna věc odlišuje jej od jeho kolegů, z nichž někteří za ním umělecky příliš nepokulhávají: to, že většina jeho děl, ačkoliv se odehrávají v daleké budoucnosti a ve světech zcela nepodobných našemu, míří přesto nepochybně a zcela zřejmě na tento náš svět, na tuto naši přemechanizovanou „telescooterovou“ civilizaci, a především na Bradburyho vlast padesátých let dvacátého století. Zde pokračuje Bradbury ve velkých tradicích americké literatury ještě důstojněji než v oblasti pouhé poeovské fantastiky. Navazuje na její nesmlouvavý, před nikým a ničím a v žádné situaci neuhýbající kritický tón, jímž si dnes vydobyla místo, které jí ve světové literatuře právem náleží.</p>

  <p class="right">Josef Škvorecký</p>

  <p class="center"><img alt="Image0003" src="../Images/Image0003.png" class="calibre5"/></p>
<hr class="pline" style="border-color:#d091f2; color:#0004ef; width:1em;" />
</body>
</html>
