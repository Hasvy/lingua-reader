<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
<style type="text/css">
/*<![CDATA[*/
/*]]>*/
</style>
</head>
  <body class="calibre">
  <h1 title="ČÁST TŘETÍ, PLAMEN PLÁ" id="sigil_toc_id_3" class="calibre2"><span class="heading_first">ČÁST TŘETÍ</span><span class="heading_second">PLAMEN PLÁ</span></h1>

  <p class="first">Po celé ulici vyskakovala světla a domovní dveře se otevíraly, aby obyvatelům neušel začátek karnevalu. Montag a Beatty, jeden s chladným zadostiučiněním, druhý nemoha uvěřit vlastním očím, upřeně hleděli na dům před sebou, na tu hlavní manéž, kde se budou provozovat kejkle s pochodněmi a kde bude polykán oheň.<span class="sline">	 			                                   		 	</span>
</p>

  <p class="calibre4">„Tak,“ řekl Beatty, „tady to máš. Pan Montag se chtěl vznášet poblíž slunce, a když si teď pitomec spálil křídla, diví se proč. Nevaroval jsem tě dost jasně, když jsem poslal Ohaře očenichat tvůj barák?“</p>

  <p class="calibre4">Montagův obličej ztuhl a ztratil jakýkoli výraz. Montag cítil, jak se mu hlava – jako vytesaná z kamene – otáčí k tmavé budově v sousedství zasazené do rámu pestrých květin.</p>

  <p class="calibre4">Beatty odfrkl: „Ale jdi! Snad tě nepomátly řečičky toho mladého cvoka, to snad ne! Kytičky, motýli, listy, západy slunce, sakra práce! Je to všechno na jejím záznamu v kartotéce. To mě podrž, trefil jsem do černého. Podívej se na sebe, jak vypadáš! – Pár stébel trávy a srpky měsíce. Takové pitomosti! Co dobrého s tím dosáhla?“</p>

  <p class="calibre4">Montag usedl na studený blatník Draka, nepatrně natáčel hlavu vlevo, nepatrně vpravo, vlevo, vpravo, vlevo, vpravo, vlevo…</p>

  <p class="calibre4">„Všeho si všímala. Nikomu nic neudělala. Nechávala všechny na pokoji.“</p>

  <p class="calibre4">„Čerta na pokoji! Copak se kolem tebe věčně netočila? Známe je! Jsou to vypečená dobročinná neviňátka, známe to jejich pohoršené svatouškovské mlčení, známe to jediné nadání, co mají: člověk se v jejich společnosti cítí provinile. Ať jdou všichni k čertu, vycházejí jako půlnoční slunce a svítí na člověka, až se v posteli potí!“</p>

  <p class="calibre4">Domovní dveře se rozlétly. Mildred seběhla ze schodů, v křečovitě ztuhlé ruce držela jediný kufr. U chodníku zaskřípěly brzdy taxíku lesklého jako brouk.</p>

  <p class="calibre4">„Mildred!“</p>

  <p class="calibre4">Upjatě přeběhla kolem něho, obličej pomoučený pudrem, obličej bez úst, protože si je nenamalovala.</p>

  <p class="calibre4">„Mildred, to není možné, tys přece ty požárníky nezavolala!“</p>

  <p class="calibre4">Hodila zavazadlo do čekajícího taxíku, vlezla dovnitř, posadila se a drmolila: „Moje rodinka, moje ubohá rodinka, všechno je pryč, všechno, všechno je pryč…“</p>

  <p class="calibre4">Beatty popadl Montaga za rameno a taxík vyrazil, vyřítil se stokilometrovou rychlostí a zmizel.</p>

  <p class="calibre4">Ozval se třesk, jako by se sypaly střepiny snu vymodelovaného z ozdobného skla, zrcadel a křišťálových ověsů. Montag se prudce obrátil, jako by jím otočila nějaká další nepochopitelná smršť, a viděl Stonemana a Blacka, jak máchají sekyrami a třískají do okenních tabulí, aby v domě udělali průvan.</p>

  <p class="calibre4">Šelest křídel motýla smrtihlava troucího se o chladnou černou přepážku. „Montagu, tady Faber. Slyšíš mě? Co se děje?“</p>

  <p class="calibre4">„Tohle se děje mně,“ řekl Montag.</p>

  <p class="calibre4">„Ošklivé překvapení, co?“ řekl Beatty. „Protože dneska přece každý ví, každý si tím je absolutně jistý, že jemu se nikdy nic nestane. Ostatní umírají, já žiju dál. Nic nemá žádné následky, neexistuje odpovědnost. Háček je v tom, že ona existuje. Ale o tom se nemluví, viď? Když tě jednou následky dohoní, to už je stejně pozdě, nemám pravdu, Montagu?“</p>

  <p class="calibre4">„Montagu, můžeš se z toho dostat, utéct?“ zeptal se Faber.</p>

  <p class="calibre4">Montag vykročil, ale vůbec nevnímal, že se jeho nohy dotýkají cementu a potom noční trávy. Vedle něho cvakl Beatty zapalovačem a oranžový plamínek přivábil Montagův fascinovaný pohled.</p>

  <p class="calibre4">„Co je na ohni tak nádherného? Co nás k němu tak táhne, ať jsme jak jsme staří?“ Beatty sfoukl plamen a znova ho rozžehl. „Je to věčný pohyb, něco, co člověk chtěl vynalézt, ale nikdy nevynalezl. Nebo aspoň skoro věčný pohyb. Kdybys ho nechal hořet, stráví plamen všechny naše životy. Co je oheň? To je záhada. Učenci nás poučují svým žargonem o tření a molekulách. Ale ve skutečnosti nevědí. Jeho opravdová krása je v tom, že ničí odpovědnost a následky. Začne být nějaký problém příliš obtížný, leží na vás jako břemeno? Do pece s ním! A ty, Montagu, ty jsi břemeno. Oheň tě sejme z mého hřbetu, čistě, rychle, bezpečně. Nezbude nic, co by jednou mohlo začít zahnívat. Je to antibiotické, estetické, praktické.“</p>

  <p class="calibre4">Montag stál a nahlížel dovnitř do toho teď bizarního domu, který pozdní noční hodina naplnila cizotou, šumem hlasů ze sousedství a roztříštěným sklem. A na podlaze tam byly těžko uvěřitelné knihy, s urvanými deskami, rozsypané jako labutí peří. Vypadaly tak hloupě, že snad ani nestály za povšimnutí, nebyly nic víc než černá písmena, zežloutlý papír a roztrhané vazby.</p>

  <p class="calibre4">Mildred. Samozřejmě. Určitě ho viděla schovávat knihy na zahradě a přinesla je zpátky dovnitř. Mildred. Mildred.</p>

  <p class="calibre4">„Chci, abys tuhle práci udělal úplně sám, Montagu. Ne petrolejem a sirkou, ale pěkně kousek po kousku plamenometem. Tvůj dům, tvůj úklid.“</p>

  <p class="calibre4">„Montagu, nemůžeš utéct, dostat se pryč?“</p>

  <p class="calibre4">„Ne,“ vykřikl Montag bezmocně. „Ohař! Je tu Ohař!“</p>

  <p class="calibre4">Faber ho slyšel a slyšel ho i Beatty, který si myslel, že to Montag říká jemu. „Ano, Ohař se tu potlouká někde kolem, tak žádné hlouposti. Připraven?“</p>

  <p class="calibre4">„Připraven.“ Montag odjistil bezpečnostní uzávěr plamenometu.</p>

  <p class="calibre4">„Pal!“</p>

  <p class="calibre4">Vyskočila obrovská ohnivá krůpěj přilnavé tekutiny, hltavě se vrhla na knihy a mrštila jimi o stěnu. Montag vešel do ložnice, dvakrát vypálil a manželské postele se prudce vzňaly se syčivým šepotem, s žárem, vášní a jasem větším, než by si byl pomyslel, že v nich může být. Spálil stěny ložnice a toaletní stolek, protože chtěl všechno změnit, křesla, stoly a v jídelně stříbrné nádobí a talíře z umělé hmoty, všechno, co mu připomínalo, že žil tady v tom prázdném domě s podivínskou ženou, která na něho zítra zapomene, která odešla a už na něho možná zapomněla, neboť naslouchá zvukům, které do ní bez ustání vlévá rádiová mušlička, jak jede osamělá městem. A stejně jako dřív – bylo to dobré, pálit, cítil, že ho oheň neodolatelně přitahuje, že ho drží, rve, sápe vejpůl a nesmyslný problém odkládá stranou. Pokud neexistuje žádné řešení, dobrá, pak se musí odstranit problém. Na všechno je nejlepší oheň.</p>

  <p class="calibre4">„Knihy, Montagu!“</p>

  <p class="calibre4">Knihy vyskakovaly a tančily jako smažící se ptáci, jejichž křídla žhnou červenými a žlutými pery.</p>

  <p class="calibre4">A pak vešel do salonu, kde byly ve spánek pohrouženy ty veliké idiotské obludy s bezbarvými myšlenkami a sněhobílými sny. Vypálil na každou ze tří prázdných stěn a zevnitř na něj zasyčelo vzduchoprázdno. Prázdnota se ozvala ještě prázdnějším hvizdem, nesmyslným zaječením. Pokusil se zamyslet nad vzduchoprázdnem, na němž se producírovala nicota, ale nebyl toho schopen. Zadržel dech, aby mu vzduchoprázdno nevniklo do plic. Skoncoval s tou strašnou prázdnotou, zacouval k odchodu a pokoji hodil darem obrovskou jasně žlutou ohnivou kytici. Ohnivzdorný obal z umělé hmoty, jímž bylo všechno potaženo, pukl pod ostřím plamenů a dům se začal zmítat v ohni.</p>

  <p class="calibre4">„Až budeš úplně hotov,“ ozval se za ním Beatty, „jsi zatčen.“</p>

  <p class="center">* * *</p>

  <p class="first">Dům se rozpadl v rudé uhlíky a černý popel. Sesul se na hromádku ospalých růžově šedých oharků, nad ním se vznášel chochol kouře, stoupal a zvolna vlál po obloze sem tam. Bylo půl čtvrté ráno. Zástupy odtáhly domů. Veliké cirkusové stany splaskly, zřítily se, zbyly z nich jen oharky a sutiny a představení nadobro skončilo.</p>

  <p class="calibre4">Montag stál s plamenometem v zemdlených rukou, v podpaží velké ostrovy potu, na obličeji šmouhy od sazí. Ostatní požárníci čekali za ním v temnotě, doutnající základy domu slabounce ozařovaly jejich tváře.</p>

  <p class="calibre4">Montag dvakrát naprázdno otevřel ústa, než si dokázal v hlavě srovnat myšlenky.</p>

  <p class="calibre4">„To moje žena zavolala požárníky?“</p>

  <p class="calibre4">Beatty přikývl. „Ale její přítelkyně nás volaly dřív, jenže to jsem nechal plavat. Neminulo by tě to v žádném případě. Byla to od tebe pěkná hloupost, otevřeně a bezstarostně si recitovat básničky. Něco takového může udělat jen pitomec a snob. Dejte člověku pár veršíčků a hned má dojem, že je pánem tvorstva! Ty si myslíš, že se svýma knihama můžeš chodit po vodě. Jenže svět se docela dobře obejde bez nich. Podívej, kam tě dostaly! Jsi v pěkné kaši. Stačí mi v ní zamíchat malíkem a utopíš se!“</p>

  <p class="calibre4">Montag nebyl s to udělat jediný pohyb. S ohněm přišlo obrovské zemětřesení, srovnalo se zemí dům, někde pod tím byla Mildred i celý jeho život a on se nedokázal pohnout. Zemětřesení mu dosud otřásalo, lomcovalo a zmítalo nitrem a on stál a s koleny podklesávajícími pod obrovským nákladem únavy, zmatenosti a potupy dovolil Beattymu, aby ho udeřil, aniž sám zdvihl ruku k obraně.</p>

  <p class="calibre4">„Montagu, ty idiote, ty pitomý blázne, jaký jsi k tomu měl důvod?“</p>

  <p class="calibre4">Montag neslyšel, byl daleko, v duchu prchal, zmizel a zanechal svoje mrtvé, sazemi zmazané tělo, ať se pohupuje před jiným rozzuřeným bláznem.</p>

  <p class="calibre4">„Montagu, uteč odtamtud!“ řekl Faber.</p>

  <p class="calibre4">Montag naslouchal.</p>

  <p class="calibre4">Beatty ho praštil do hlavy, až se zamotal a klesl nazad. Zelený náboj, v němž šeptal a volal Faberův hlas, vypadl na chodník. Beatty po něm chňapl, zašklebil se, zvedl ho. Přidržel si ho k uchu, napůl uvnitř, napůl ven.</p>

  <p class="calibre4">Montag slyšel vzdálený volající hlas: „Montagu, nestalo se ti nic?“</p>

  <p class="calibre4">Beatty zelený náboj vypnul a strčil si ho do kapsy. „Aha – tak ono v tom je víc, než jsem myslel. Já viděl, jak nakláníš hlavu a posloucháš. Nejdřív mě napadlo, že máš v uchu obyčejnou mušličku. Ale když jsi pak najednou zchytřel, hned mi to bylo divné. Po téhle stopě půjdeme a na toho tvého přítele si posvítíme.“</p>

  <p class="calibre4">„Ne!“ vykřikl Montag.</p>

  <p class="calibre4">Trhl bezpečnostní pojistkou plamenometu. Beatty pohyb jeho prstů postřehl a oči se mu maloučko rozšířily. Montag v nich spatřil překvapení, a tak se taky podíval na ruce, aby zjistil, co zas provedly. Když na to později vzpomínal, nedokázal rozhodnout, jestli mu konečný popud k vraždě daly jeho ruce nebo Beattyho reakce na jejich pohyb. Kolem uší mu zahřmělo poslední zadunění valící se laviny, ale to už se ho nedotklo.</p>

  <p class="calibre4">Beatty se zašklebil svým nejneodolatelnějším způsobem: „Ano, tohle je jeden z prostředků, jak si získat pozornost. Namířit na člověka pušku a donutit ho, aby si poslechl tvou řeč. Tak spusť. O čem to tentokrát bude? Proč na mě nezablekotáš něco ze Shakespeara, ty amatérský snobe? ‚Neděsím se tvých hrozeb, Cassie, neboť ctnost je mi tak silnou zbrojí, že ony letí kolem mne jak líný vánek, jehož si nevšímám.‘ Že mi to jde? Tak do toho, ty antikvární literáte, zmáčkni kohoutek!“ Udělal krok směrem k Montagovi.</p>

  <p class="calibre4">Montag se ozval: „Nikdy jsme nepálili, co se spálit mělo…“</p>

  <p class="calibre4">„Dej mi to, Guyi,“ řekl Beatty se strnulým úsměvem.</p>

  <p class="calibre4">A pak z něho najednou byla ječící pochodeň, poskakující, převalující se, drmolící panáček, už nic lidského nebo známého, osamělý plamen, který se svíjel na trávníku, když na něho Montag stříkl jedinou dlouhou dávku tekutého ohně. Ozvalo se zasyčení, jako když pleskne veliká slina na rozžhavená kamna, zabublání a zašumění pěny, jako by někdo nasypal sůl na obludného černého slimáka a proměnil ho tím v odporný sliz, obalený žlutou pěnou. Montag zavřel oči a řval, řval a namáhal se zvednout ruce k uším, aby si je zacpal a ty zvuky umlčel. Beatty sebou zaškubal, znova a ještě jednou, nakonec se zhroutil sám do sebe jako roztavená vosková figurka a zůstal tiše ležet.</p>

  <p class="calibre4">Druzí dva požárníci se nepohnuli.</p>

  <p class="calibre4">Montagovi se udělalo špatně, ale ovládl se a namířil plamenomet. „Otočte se!“</p>

  <p class="calibre4">Otočili se, po zsinalých obličejích jim stékaly pramínky potu. Praštil je do hlavy, shodil jim helmy a srazil jednoho přes druhého. Skáceli se a zůstali ležet bez hnutí.</p>

  <p class="calibre4">Zašustění osamělého podzimního listu.</p>

  <p class="calibre4">Otočil se a před ním stál Mechanický Ohař.</p>

  <p class="calibre4">Byl už v polovině trávníku, blížil se ze stínu, pohyboval se s tak hbitou lehkostí, že se podobal osamělému hustému mráčku černošedého kouře, který tiše žene vítr.</p>

  <p class="calibre4">Odrazil se k poslednímu mohutnému skoku a padal z výšky víc než jednoho metru nad jeho hlavou, pavoučí nohy se na něho sápaly, prokainová jehla vylétla z jediného zlověstného zubu. Montag Ohaře zachytil ohnivým květem, úžasným kalichem, který okolo kovového psa rozevřel žluté a modré okvětní plátky a potáhl ho novým obalem ve chvíli, kdy Ohař do něho vrazil a odhodil ho i s plamenometem tři metry vzad, až narazil na kmen stromu. Zlomek okamžiku předtím, než oheň Ohaře popadl, mrštil jím do vzduchu, vylomil kovové kosti z kloubů a vyrval mu vnitřnosti jediným zášlehem červeně jako raketa připoutaná k ulici, cítil Montag, jak mu zvíře zašmátralo po noze, jak ji sevřelo a vbodlo do ní jehlu. Montag ležel na zádech a hleděl na tu mrtvou-živou věc, jak zahrabala pahýly do vzduchu a chcípla. Ale i pak se zdálo, že se mu chce znova dostat na kůži a dopíchnout injekci, která se prožírala masem v noze. Lomcovala jím hrůza i úleva, smíšené pocity člověka, který uhnul právě včas, takže ho blatník auta fičícího rychlostí sto čtyřiceti kilometrů za hodinu jenom odřel na koleně. Měl strach vstát, měl strach, že se možná na znecitlivělou nohu vůbec nebude schopen postavit. Strnulost ve strnulosti se propadala ve strnulost…</p>

  <p class="calibre4">Co teď…?</p>

  <p class="calibre4">Ulice prázdná, dům hořel jako zbytek staré divadelní kulisy, ostatní domy tonuly ve tmě, tady Ohař, tamhle Beatty, na jiném místě dva další požárníci a Salamandr…? Vytřeštil oči na obrovský stroj. Ten musí taky zmizet.</p>

  <p class="calibre4">No tak ukaž, jak jsi na tom bledě, říkal si v duchu. Zvedni se. Pomalu, pomaloučku… táák.</p>

  <p class="calibre4">Stál a měl jen jednu nohu. Druhá byla špalek zuhelnatělého sosnového dřeva, který vlekl s sebou jako pokání za nějaký nejasný hřích. Když na ni přenesl váhu těla, po celé délce lýtka mu projel pramen stříbrných jehel a kolenem ven. Zanaříkal. Honem, honem, ty tam, tady nemůžeš zůstat!</p>

  <p class="calibre4">V několika domech kolem znovu rozsvítili světla, zda kvůli událostem, které se právě zběhly, nebo pro abnormální ticho po zápase, to Montag nevěděl. Kulhal mezi troskami domu, chytal se za poraněnou nohu, když ochabovala, mluvil na ni, kňoural a řval rozkazy, proklínal ji a žadonil, aby pro něho pracovala, když je to teď životně důležité. V temnotě slyšel volání a výkřiky řady lidí. Dostal se na zadní dvorek a do uličky za domem. Beatty, teď už nejsi problém, letělo mu hlavou. Vždycky jsi říkal, nezkoušejte problémy řešit, spalte je. A vidíš, já jsem teď udělal obojí. Sbohem, kapitáne.</p>

  <p class="calibre4">Ve tmě odklopýtal uličkou pryč.</p>

  <p class="center">* * *</p>

  <p class="first">Pokaždé, když na nohu našlápl, explodoval mu v ní výstřel z pušky a on si v duchu říkal, jsi blázen, zatracený blázen, strašný blázen, pitomec, strašný pitomec, zatracený pitomec a blázen, zatracený blázen; koukni se na to boží dopuštění, jak to teď chceš dát do pořádku, koukni se na to boží dopuštění, co si s tím počneš! Co hrdost – k čertu – a charakter, tys to všechno hodil do starého železa, hned na začátku kašleš na všechny i na sebe. – Ale přišlo to tak najednou, jedno za druhým, Beatty, ty ženské, Mildred, Clarissa, všechno. Jenže to tě neomlouvá, vůbec ne. Blázne, ty blázne, jdi, běž a vzdej se!</p>

  <p class="calibre4">Ne, zachráníme, co budeme moct, uděláme, co ještě zbývá udělat. Když už musíme pálit, vezmeme jich ještě několik s sebou. Počkat!</p>

  <p class="calibre4">Vzpomněl si na knihy a otočil se. Co kdyby přece jen…</p>

  <p class="calibre4">Několik knih našel na místě, kde je uložil – u plotu zahrady. Mildred, Bůh jí žehnej, si všech nevšimla. Čtyři knihy ležely dosud tam, kde je schoval. Nocí vyly hlasy, světla reflektorů kroužila kolem. Jiní Salamandři řvali, v dálce bylo slyšet jejich motory, policejní sirény si razily cestu městem.</p>

  <p class="calibre4">Montag vzal čtyři zbylé knihy a hopsal, pajdal, poskakoval uličkou a najednou upadl, jako by mu někdo sťal hlavu a leželo tu jenom tělo. V nitru ho cosi škubnutím zastavilo a svalilo na zem. Zůstal ležet na místě, kde se zhroutil, a vzlykal, nohy přitažené k tělu a obličej slepě přitisknutý na štěrkový chodník.</p>

  <p class="calibre4"><i class="calibre3">Beatty si přál zemřít.</i></p>

  <p class="calibre4">V záchvatu pláče si Montag uvědomil, že je to pravda. Beatty si přál zemřít. Jen tak tam stál, ve skutečnosti se ani nepokusil o záchranu, jen stál, vtipkoval a popichoval – napadlo Montaga. Ta myšlenka postačila k udušení pláče a k tomu, aby nabral dech. Je to zvláštní, strašně zvláštní: tak moc si přát umřít, že necháte ozbrojeného člověka volně chodit kolem a pak, místo abyste mlčel a zůstal naživu, křičíte na lidi dál a popichujete je, až je rozzuříte, a pak…</p>

  <p class="calibre4">V dálce zvuk běžících nohou.</p>

  <p class="calibre4">Montag se posadil. Koukej odtud zmizet. Rychle, vstávej, vstaň, tady sedět nemůžeš! Ale pořád ještě brečel a s tím musí přestat. Už to přecházelo. Nechtěl nikoho zabít, ani Beattyho ne. Útroby se mu křečovitě sevřely a scvrkly se, jako by mu je někdo ponořil do kyseliny. Zvedl se mu žaludek. Viděl Beattyho v plamenech, neuhýbajícího, škubajícího sebou na trávníku. Kousal se do zaťatých kloubů. Lituji toho, lituji toho, ach Bože, lituji…</p>

  <p class="calibre4">Zkoušel si všechno srovnat v hlavě, vrátit se k normálnímu běhu života, jak ho žil ještě před několika dny, před sítem a pískem, před Pelhamovou pastou, před šumem nočních motýlů, světluškami, poplachy a výjezdy, bylo toho na několik málo dní příliš mnoho, po pravdě řečeno příliš mnoho na celý život.</p>

  <p class="calibre4">Na vzdáleném konci uličky běžely kroky.</p>

  <p class="calibre4">„Vstávej!“ poručil si. „Ksakru, vstaň!“ oslovil nohu a stál. Bolest jako by mu zatloukala do kolena hřebíky, pak jenom látací jehly a nakonec obyčejné zavírací špendlíky, a když se asi padesáti dalšími poskoky a výskoky odvlekl kus dál a zadřel si přitom do dlaně spoustu třísek z dřevěného plotu, bodání bylo už jen jako sprška vařící vody, kterou mu někdo stříkl na nohu. A konečně byla noha zas jeho vlastní nohou. Bál se, aby si v běhu nezlomil uvolněný kotník. Nasál hlubokou noc do otevřených úst a vydechl ji zbledlou, tíhu černi zanechal uvnitř v sobě a vydal se vpřed vytrvalým kulhavým klusem. Knihy nesl v rukou.</p>

  <p class="calibre4">Myslel na Fabera.</p>

  <p class="calibre4">Faber zůstal na spáleništi v doutnající hroudě dehtu, který byl teď bezejmenný a bez totožnosti. Spálil také Fabera. Zničehonic jím to tak otřáslo, že měl pocit, jako by byl Faber vskutku mrtvý, upečený jako plotice v té malé zelené kapsličce zastrčené a ztracené v kapse muže, z něhož byl teď pouhý holý kostlivec držící pohromadě asfaltovými šlachami.</p>

  <p class="calibre4">Musíš si pamatovat: Spal je, nebo spálí oni tebe, pomyslel si. Právě teď je to opravdu takhle prosté.</p>

  <p class="calibre4">Prohledal si kapsy, peníze byly na svém místě a v jedné kapse našel obvyklou mušličku, jejímž prostřednictvím za toho studeného temného rána promlouvalo město samo k sobě.</p>

  <p class="calibre4">„Policie varuje. Bylo zahájeno pátrání po muži na útěku ve městě. Spáchal vraždu a zločiny proti státu. Jméno: Guy Montag. Zaměstnání: požárník. Naposledy spatřen…“</p>

  <p class="calibre4">Montag vytrvale běžel kolem šesti domovních bloků a potom ulička vyústila v širokou prázdnou třídu s deseti dopravními pruhy. Připomínala řeku bez jediného člunu, zamrzlou v ostrém světle vysokých bělostných obloukových lamp, a on vycítil, že by v ní člověk mohl utonout, kdyby se ji pokusil přejít. Byla příliš široká, příliš otevřená. Obrovské jeviště bez kulis. Lákalo ho, aby přes ně přeběhl, snadno viditelný v oslepujícím osvětlení, v němž ho mohli snadno chytit, snadno zastřelit.</p>

  <p class="calibre4">Mušlička mu hučela v uchu.</p>

  <p class="calibre4">„… pozor na muže, který utíká… pozor na běžícího muže… pozor na osamělého muže, který jde pěšky… pozor…“</p>

  <p class="calibre4">Montag se stáhl do stínu. Přímo před ním stála benzinová pumpa, dva stříbrní brouci zrovna přijížděli natankovat. Pokud se chce dostat na druhou stranu, musí být čistý a působit dobrým dojem, nesmí přeběhnout, musí ten širokánský bulvár přejít klidným krokem. Byl by se toho mohl odvážit s daleko menším rizikem, kdyby se byl umyl a učesal, dřív než se vydal na cestu, aby se dostal – kam…?</p>

  <p class="calibre4">Ano, napadlo ho, kam to utíkám?</p>

  <p class="calibre4">Nikam. Nebylo kam jít. Neměl přítele, k němuž by se mohl uchýlit, žádného neměl. Kromě Fabera. A pak si uvědomil, že instinktivně skutečně míří k Faberovu domu. Jenže Faber ho nemůže schovat. I kdyby se o to jen pokusil, byla by to sebevražda. Přesto věděl, že Fabera navštívit půjde, děj se co děj, třeba jen na několik minut. U Fabera bylo místo, kde mohl doplnit svou rychle vysychající nádrž víry ve vlastní schopnost zůstat naživu. Chtěl prostě jen vědět, že je na světě někdo jako Faber. Chtěl toho člověka vidět živého, a ne zuhelnatělého na spáleništi jako mrtvolu zaskořápkovanou v jiné mrtvole. A musí u něho samozřejmě nechat část peněz, aby je Faber použil, až se on dá na útěk. Snad se mu podaří dostat na venkov, do přírody a žít na řekách nebo na březích řek a u silnic, v polích a v horách.</p>

  <p class="calibre4">Mohutný vířivý šepot ho přiměl podívat se na oblohu.</p>

  <p class="calibre4">Policejní helikoptéry startovaly v takové dálce, že to vypadalo, jako by někdo foukl do šedé koule odkvetlé pampelišky. Třepotaly se jich ve vzduchu dva tucty, čtyři kilometry odtud se nerozhodně kolébaly podobné motýlům, které uvedl do rozpaků podzim. A pak jak olovnice klesaly k zemi, jedna za druhou, tuhle, tamhle, měkce dosedly na ulici, kde se zas změnily v brouky, ječely po bulvárech nebo zas stejně znenadání vyskakovaly zpátky do vzduchu a pokračovaly v pátrání.</p>

  <p class="center">* * *</p>

  <p class="first">A před ním stála ta benzinová pumpa, její zaměstnanci se točili kolem zákazníků. Montag se přiblížil zezadu a vešel na pánskou toaletu. Aluminiovou zdí slyšel hlas z rádia:„Válka byla vypovězena.“ Venku tankovali benzin. Muži v broucích se bavili, zaměstnanci stanice hovořili o motorech, o benzinu a kolik za něj mají dostat. Montag stál a zkoušel se přinutit k šoku z klidného konstatování rozhlasového přijímače, ale nic se v něm nehnulo. Pro něho musí válka počkat, dostane se k ní při pořádání svých soukromých záležitostí teprve tak za hodinu, za dvě.</p>

  <p class="calibre4">Umyl si ruce a obličej, osušil se ručníkem a přitom dbal, aby ho bylo co nejméně slyšet. Vyšel z toalety, opatrně zavřel dveře, vykročil do tmy a konečně znova stanul na pokraji prázdného bulváru.</p>

  <p class="calibre4">Ležel tu před ním, hra, kterou mohl vyhrát, obrovský kuželník ve studeném ránu. Bulvár byl čistý jako plocha nějaké arény chvilku před tím, než se objeví jisté nejmenované oběti a jistí neznámí vrahové. Vzduch při povrchu se nad nesmírnou betonovou řekou chvěl už jen teplem Montagova těla. Bylo to neuvěřitelné, ale cítil, že jeho teplo zachvívá celým okolním světem. Stal se světélkujícím cílem. Věděl to, cítil to. A teď musí vyrazit na svou krátkou procházku.</p>

  <p class="calibre4">Tři bloky odtud zazářilo několik automobilových reflektorů. Montag se zhluboka nadechl. Plíce měl v hrudi jako hořící pochodně. Od běhu mu vyschlo v hrdle. V ústech chuť zakrváceného železa a v nohou cítil zrezivělou ocel.</p>

  <p class="calibre4">Na co se chystají tamta světla? Když už se člověk vydá na cestu, musí odhadnout, jak brzo ti brouci dokážou přijet sem. Jak může být daleko k protějšímu chodníku? Vypadalo to tak na sto metrů. Pravděpodobně ani ne celých, ale v každém případě bude lépe počítat s touhle cifrou, počítat, že půjde-li hodně pomalu a bude-li si pěkně vykračovat, potrvá mu možná třicet, čtyřicet vteřin, než tu dráhu urazí. A brouci? Jakmile nastartují, mohou v patnácti vteřinách nechat tři bloky za sebou. Takže i kdyby v polovině cesty začal utíkat…?</p>

  <p class="calibre4">Vykročil pravou nohou, potom levou nohou a pak pravou. Kráčel po prázdné ulici.</p>

  <p class="calibre4">Člověk si ovšem nemohl být jistý bezpečným přechodem, i kdyby ulice byla úplně prázdná, protože nad terénní vlnou čtyři bloky odtud se náhle mohl objevit vůz, přihnat se a přeletět kolem něho dřív, než se stačí pořádně nadechnout.</p>

  <p class="calibre4">Rozhodl se, že kroky počítat nebude. Nedíval se vpravo ani vlevo. Světlo lamp na stožárech mu připadalo právě tak jasné a všechno osvětlující jako polední slunce. A právě tak žhavé.</p>

  <p class="calibre4">Zaslechl zvuk auta nabírajícího rychlost vpravo dva bloky za ním. Otočné reflektory najednou mířily tu sem, tu tam a zachytily Montaga.</p>

  <p class="calibre4">Nezastavuj se!</p>

  <p class="calibre4">Zakopl, pevně sevřel knihy a přinutil se neztuhnout na místě. Instinktivně kousek popoběhl, ale hned se hlasitě napomenul, ovládl se a začal opět kráčet pomalu. Už byl uprostřed ulice, ale jak brouci zvyšovaly rychlost i skučení motorů se zvýšilo.</p>

  <p class="calibre4">Samozřejmě policie. Vidí mě. Tak hlavně pomalu, jen pomalu, klidně, neobracej se, nerozhlížej se, nedej na sobě znát, že sis jich všiml. Jdi, to je ono, jdi, jdi!</p>

  <p class="calibre4">Brouk se řítil. Brouk řval. Brouk zvyšoval rychlost. Brouk skučel. Brouk se hnal jako burácející hrom. Brouk téměř letěl. Brouk se přihnal jako osamělá svištící střela vypálená z neviditelné pušky. Přidal a řítil se stoosmdesátkou. Přidal a řítil se nejmíň stodevadesátkou. Montag zaťal zuby. Připadalo mu, že žár ženoucích se reflektorů mu ožehl tváře, oční víčka sebou v té výhni zacukala a celé tělo mu zalil kyselý pot.</p>

  <p class="calibre4">Začal idiotsky šoupat nohama, mluvit sám k sobě a najednou prolomil předsevzetí a rozběhl se. Natáhl nohy, kam až dosáhly, dopadl jimi na zem a hned zas daleko dopředu a na zem a znova daleko vpřed a na zem a zas a zas. Bože! Bože! Upustil jednu knihu, zastavil se, už už se chtěl otočit, rozmyslel si to, opět se vrhl vpřed, rozeřval se v betonové prázdnotě – brouk se sápal na svou prchající potravu, sedmdesát metrů, čtyřicet metrů za ním, pětatřicet, třicet, pětadvacet. Montag sípal, rozhazoval rukama, nohy dolů, nahoru, dolů, blíž, blíž, houkání, křik, oči rozžhavené do běla, když škubnutím otočil hlavu a pohlédl přímo do oslnivého žáru. Brouka teď spolklo jeho vlastní světlo, proměnil se v pochodeň řítící se na něho, už jen hluk, už jen ohlušující jek. A teď – je téměř na něm!</p>

  <p class="calibre4">Klopýtl a svalil se.</p>

  <p class="calibre4">Dostali mě! Je konec!</p>

  <p class="calibre4">Ale pádem se všechno změnilo. Ten divoký brouk zlomek vteřiny před tím, než ho dostihl, sebou trhl a o vlásek se mu vyhnul. A zmizel. Montag ležel natažený na zemi obličejem dolů. Modrý proud výfukového plynu z brouka k němu zanesl výbuch smíchu.</p>

  <p class="calibre4">Pravá ruka trčela před ním, s dlaní otevřenou. Když teď ruku zdvihl, spatřil na samém konečku prostředníku asi deset milimetrů silnou černou šmouhu, kde se prstu dotkla pneumatika. Pomalu vstával a nevěřícně přitom hleděl na ten černý proužek.</p>

  <p class="calibre4">To nebyla policie, napadlo ho.</p>

  <p class="calibre4">Rozhlédl se po bulváru. Teď byl jako vymetený. Houf dětí, bůhvíjak starých, snad od dvanácti do šestnácti, které jely v automobilu, hvízdaly, pokřikovaly a hulákaly, zahlédl něco velmi neobvyklého, úplnou raritu: člověka, který šel pěšky! A děti si prostě řekly: „Na něj!" aniž věděly, že je to uprchlý pan Montag. Byla to tlupa dětí, které si vyjely zpestřit dlouhou noc burácející jízdou sedmi nebo osmi set kilometrů v několika málo měsícem ozářených hodinách. Obličeje měly ledové od větru a ráno se vrátí nebo se nevrátí, mrtví nebo živí, v tom je to dobrodružství.</p>

  <p class="calibre4">Byly by mě zabily, říkal si Montag, potácel se vzduchem, který visel dosud roztržený vedví, vířil kolem něho ve sloupech prachu a dotýkal se jeho odřených tváří. Bez nejmenší příčiny by mě byly zabily!</p>

  <p class="calibre4">Kráčel ke vzdálenému chodníku a poroučel každé noze zvlášť, aby šla a nezastavovala se. Rozházené knihy nějak posbíral, později si nevzpomínal, že by se byl sehnul a dotkl se jich. Přendával si je neustále z ruky do ruky, jako by to byly karty, které není s to srovnat.</p>

  <p class="calibre4">Rád bych věděl, jestli tihle zabili Clarissu.</p>

  <p class="calibre4">Zarazil se a jeho mysl to opakovala, velice nahlas.</p>

  <p class="calibre4"><i class="calibre3">Rád bych věděl, jestli tihle zabili Clarissu.</i></p>

  <p class="calibre4">Zatoužil se s křikem rozběhnout za nimi.</p>

  <p class="calibre4">Oči se mu zalily slzami.</p>

  <p class="calibre4">Zachránilo ho, že upadl. Když řidič vozu uviděl Montaga na zemi, instinktivně si uvědomil, že kdyby v té rychlosti přejel ležící tělo, mohlo by to vůz převrátit a pasažéry vyklopit. Kdyby byl Montag zůstal stojícím cílem…?</p>

  <p class="calibre4">Prudce oddychoval.</p>

  <p class="calibre4">V dálce na bulváru, čtyři bloky odtud, ten brouk zpomalil, otočil se na dvou kolech, rozehnal se zpátky, a vyrovnávaje smyk na nesprávné straně ulice, nabíral rychlost.</p>

  <p class="calibre4">Ale Montag už byl pryč, v tmavé postranní uličce, v bezpečí, kvůli němuž se vydal před hodinou – nebo to byla jen minuta? – na dlouhou cestu. Stál roztřesený v noční temnotě a jen vyhlédl, když se kolem hnal brouk, smýkl sebou doprostřed bulváru, roztočil kolem sebe vír smíchu a zmizel.</p>

  <p class="calibre4">Když potom v temnotě kráčel dál, spatřil helikoptéry, jak se snášejí, snášejí se dolů jako první vločky sněhu na počátku dlouhé zimy, která se blíží…</p>

  <p class="center">* * *</p>

  <p class="first">V domě bylo ticho.</p>

  <p class="calibre4">Montag se přiblížil zezadu, proplížil se těžkou, nocí zrosenou vůní narcisů, růží a vlhké trávy. Nahmatal zadní dveře, zjistil, že jsou otevřené, vklouzl dovnitř, šel tiše předsíní a naslouchal.</p>

  <p class="calibre4">Paní Blacková, říkal si v duchu, spíte tu někde? Není to správné, ale váš manžel to dělal jiným lidem a nikdy se neptal, jestli je to správné, nikdy o tom nepřemýšlel a nikdy si s tím nedělal starosti. A teď, protože jste požárníkova žena a tohle je váš dům, teď jste na řadě vy, za všechny domy, které váš manžel spálil, a za lidi, kterým bezmyšlenkovitě ublížil.</p>

  <p class="calibre4">Dům neodpověděl.</p>

  <p class="calibre4">Schoval knihy v kuchyni a vyšel z domu zpátky do uličky. Ohlédl se – dům doposud ležel v temnotě a v tichu, ponořený ve spánku.</p>

  <p class="calibre4">Cestou přes město, nad nímž se na obloze třepetaly helikoptéry jako cáry papíru, zavolal požárníky z osamělé telefonní budky před krámem, kde na noc zavírali. Pak ve studeném nočním vzduchu zůstal stát a čekal, dokud neuslyšel, jak se v dálce rozezněly poplachové sirény a blížily se, Salamandři přijížděli, jeli spálit dům pana Blacka, který byl právě v práci, a až střecha povolí a zřítí se do ohně, vyhnat jeho třesoucí se ženu do ranního chladu. Teď zatím ještě spala.</p>

  <p class="calibre4">Dobrou noc, paní Blacková, řekl si v duchu.</p>

  <p class="center">* * *</p>

  <p class="first">„Fabere!“</p>

  <p class="calibre4">Ještě jedno zaklepání, šepot a dlouhé čekání. Pak, po chvilce, vyskočilo uvnitř Faberova domku světýlko. Ještě okamžik a zadní vchod se otevřel.</p>

  <p class="calibre4">Stáli a v pološeru se dívali jeden na druhého, Faber a Montag, jako by jeden nevěřil v existenci druhého. Pak se Faber pohnul, napřáhl ruku, popadl Montaga, vtáhl ho dovnitř, posadil ho, vrátil se, postavil se do dveří a naslouchal. Sirény vyly v ranní dálce. On vešel do domu a zavřel dveře.</p>

  <p class="calibre4">Montag řekl: „Ve všem všudy jsem se choval jako blázen. Nemůžu tu zůstat dlouho. Jdu bůhvíkam.“</p>

  <p class="calibre4">„Aspoň jsi jako blázen dělal dobré věci,“ řekl Faber. „Myslel jsem, že jsi mrtvý. Otofon, který jsem ti dal –“</p>

  <p class="calibre4">„Shořel.“</p>

  <p class="calibre4">„Slyšel jsem, jak s tebou kapitán mluví, a najednou bylo po všem. Nechybělo mnoho a byl bych se vypravil tě hledat.“</p>

  <p class="calibre4">„Kapitán je po smrti. Našel váš otofon, slyšel, jak mluvíte, chystal se vás vystopovat. Zabil jsem ho plamenometem.“</p>

  <p class="calibre4">Faber se posadil a chvíli nepromluvil.</p>

  <p class="calibre4">„Bože, jak se to všechno sběhlo?“ řekl Montag. „Ještě nedávno bylo všechno v pořádku, a než jsem se nadál, potápím se. Kolikrát se může člověk dostat na dno a ještě zůstat naživu? Nemůžu dýchat. Beatty je po smrti a byl to kdysi můj přítel. A Millie je pryč, myslel jsem, že je to moje žena, ale teď vlastně nevím. A dům vyhořel do základů. Ztratil jsem místo, jsem na útěku a cestou jsem podstrčil knihy jednomu požárníkovi do domu. Kristepane, kolik věcí jsem to provedl za jediný týden!“</p>

  <p class="calibre4">„Provedl jsi, co jsi provést musel. Zrálo to v tobě dlouhou dobu.“</p>

  <p class="calibre4">„Ano, tomu věřím, pokud vůbec něčemu věřím. Střádalo se to ve mně, až se to stalo. Už dlouho jsem věděl, že v sobě něco hromadím, dělal jsem jedno a cítil jsem něco jiného. Bože, bylo to ve mně. Je vlastně zázrak, že to na mně nebylo vidět jako třeba tloustnutí. A teď jsem tady a komplikuju život taky vám. Můžou sem za mnou přijít.“</p>

  <p class="calibre4">„Poprvé za mnoho let cítím, že žiji,“ řekl Faber. „Cítím, že dělám něco, co jsem měl udělat už dávno. Na chviličku teď nemám strach. Snad proto, že konečně dělám správnou věc. Snad proto, že jsem se ukvapil a nechci teď před tebou vypadat jako zbabělec. Mám dojem, že budu muset provádět ještě drsnější věci, že se budu muset vydávat v nebezpečí. Jinak zase selžu a dostanu strach. Co ty chceš dělat?“</p>

  <p class="calibre4">„Utíkat dál.“</p>

  <p class="calibre4">„Víš, že vypověděli válku?“</p>

  <p class="calibre4">„Slyšel jsem to.“</p>

  <p class="calibre4">„Bože, co je to s námi?“ řekl stařec. „Válka se zdá být něčím vzdáleným, protože máme vlastní starosti.“</p>

  <p class="calibre4">„Neměl jsem čas na přemýšlení.“ Montag vytáhl sto dolarů. „Chci, aby tohle zůstalo u vás. Až budu pryč, udělejte s tím, co chcete, jen když to nějak prospěje.“</p>

  <p class="calibre4">„Ale –“</p>

  <p class="calibre4">„V poledne může být po mně. Vezměte si to.“</p>

  <p class="calibre4">Faber přikývl. „Měl bys jít k řece, jestli se ti to podaří. Dáš se po břehu, a jestli se dokážeš dostat ke staré železniční trati, která vede na venkov, jdi po ní. I když se dnes prakticky všechno dopravuje vzduchem a většina tratí je opuštěná, koleje tam ještě rezavějí. Slyšel jsem, že tu a tam se dosud na venkově najdou tulácké tábory, říká se jim tábory potulných pěšáků. A jestli dojdeš dost daleko a budeš mít oči otevřené, na tratích mezi naším městem a Los Angeles jsou prý skupinky doktorů promovaných na Harvardu. Většinu z nich stíhá policie a v městech jsou na ně zatykače. Ale myslím, že ještě žijí. Není jich mnoho a mám dojem, že v nich vláda nikdy neviděla nebezpečí tak velké, aby se za nimi pustila a vypátrala, kde jsou. Mohl by ses s nimi nějakou dobu skrývat a potom se sejít se mnou v St. Louis. Odjedu dnes ráno v pět hodin autobusem na návštěvu k jednomu tiskaři, který tam žije na odpočinku. Konečně se taky dostanu ven. Tyhle peníze půjdou na dobrou věc. Díky a Bůh ti žehnej. Chceš si chvilku zdřímnout?“</p>

  <p class="calibre4">„Měl bych radši utíkat.“</p>

  <p class="calibre4">„Počkej, podíváme se.“</p>

  <p class="calibre4">Postrčil Montaga do ložnice, nadzdvihl rám obrazu a pod ním se objevila televizní obrazovka velikostí pohlednice. „Vždycky jsem si přál mít něco docela malého, něco, k čemu bych mohl přijít a zakrýt to dlaní, kdyby bylo třeba, nechtěl jsem nic, co by mě ohlušilo řevem, nic nestvůrně velikého. A tady to vidíš.“ Zapnul to.</p>

  <p class="calibre4">„Montag,“ řekl televizní přijímač a rozsvítil se. „M – O – N  – T – A – G.“ Hlas přehláskoval jméno. „Guy Montag. Dosud na útěku. Policejní helikoptéry jsou v pohotovosti. Nový Mechanický Ohař byl dopraven z jiného okrsku –“</p>

  <p class="calibre4">Montag a Faber se na sebe podívali.</p>

  <p class="calibre4">„– Mechanický Ohař nikdy nezklame. Tento neuvěřitelný vynález se od chvíle, kdy byl poprvé použit k pronásledování kořisti, nikdy nedopustil chyby. Naše televizní stanice má dnes tu čest přenést posluchače do helikoptéry, odkud budou s naším kameramanem sledovat Ohaře, až vyrazí na cestu za svým cílem –“</p>

  <p class="calibre4">Faber nalil do dvou sklenic whisky. „Budeme to potřebovat.“</p>

  <p class="calibre4">Napili se.</p>

  <p class="calibre4">„– čich tak jemný, že si Mechanický Ohař zapamatuje a identifikuje deset tisíc indexů zápachu deseti tisíc různých lidí, aniž je třeba znovu ho nastavovat.“</p>

  <p class="calibre4">Faber se neznatelně zachvěl a přejížděl pohledem po domě, po dveřích, po klice a po křesle, v němž nyní seděl Montag. Montag si toho pohledu všiml. Oba se rychle rozhlédli kolem sebe a Montag ucítil, jak se mu rozšířilo chřípí, uvědomil si, že se pokouší zachytit stopu sama sebe, a jeho nos byl najednou schopen uvědomit si cestu, kterou vykonal vzduchem v místnosti, a zvětřit kapičky potu, které jeho ruka zanechala na klice, neviditelné, ale tak četné jako korálky na malém lustru. Montag byl všude, byl ve všem, na všem a kolem všeho, byl mrak fosforeskující v temnotě, byl duch, který znemožňuje dýchat. Všiml si, že Faber sám zadržel dech ze strachu, aby toho ducha do sebe nevdechl, aby se nenakazil přízračným pachem a výdechy prchajícího člověka.</p>

  <p class="calibre4">„Mechanický Ohař je právě dopravován helikoptérou na místo požáru!“</p>

  <p class="calibre4">A tu se na malé obrazovce objevilo spáleniště, dav lidí a něco přikrytého prostěradlem a ze vzduchu slétla k zemi třepetající se helikoptéra podobná groteskní květině.</p>

  <p class="calibre4">Tak oni musejí dohrát své představení až do konce, pomyslel si Montag. Cirkus musí pokračovat, i když za hodinu vypukne válka…</p>

  <p class="calibre4">Sledoval tu scénu jako v transu, nenapadlo ho utíkat. Připadala mu nesmírně vzdálená a vůbec s ním nesouvisela. Byla to hra sama pro sebe a jeho se netýkala, úžasná na pohled a ne bez zvláštního požitku. To všechno kvůli mně, řekl si v duchu, to všechno se děje kvůli mně! Panebože!</p>

  <p class="calibre4">Kdyby se mu zachtělo, mohl se tu zdržet a v pohodlí sledovat celou honičku, všechny její rychle se střídající fáze, v uličkách, na ulicích, nad prázdnými bulváry, mohl míjet prázdné parcely a hřiště – s přestávkami kvůli nezbytným reklamám – a hned zas dál, jinými uličkami k hořícímu domu manželů Blackových a dál, až nakonec k tomuhle domu, kde sedí on a Faber a popíjejí, zatímco Mechanický Ohař bude čenichat po poslední stopě, tichý jako závan smrti, a zastaví se zaskřípěním tady pod oknem. A potom, kdyby chtěl, mohl Montag vstát, přistoupit k oknu, pozorovat přes rameno obrazovku, otevřít okno, vyklonit se, ohlédnout se a spatřit dramatický výjev se sebou samým, svou vlastní siluetu, svůj obraz, jak tu stojí, ostře vykreslený na malé svítící televizní obrazovce, drama, které se dalo vnímat nezaujatě a s vědomím, že v jiných pokojích ho vidí v životní velikosti, v přirozených barvách, v dokonalých dimenzích! A kdyby dobře napjal zrak, stačil by se ještě zahlédnout okamžik před zapomněním, postřehl by, jak do něho vniká injekční jehla pro uspokojení bůhvíkolika televizních čumilů, které před několika minutami vzbudilo šílené vytí sirén z telestěn jejich obývacího pokoje, aby se šli podívat na ohromné představení, na štvanici, na senzační drama s jediným hrdinou.</p>

  <p class="calibre4">Měl by čas něco říct? Nemohl by snad – až ho Ohař popadne před zraky deseti, dvaceti nebo třiceti miliony lidí –, nemohl by shrnout své osudy za poslední týden v jedinou větu, v jediné slovo, které by lidem uvízlo v hlavě dlouho po tom, co se Ohař otočí a odnese ho v kovových kleštích svých tlap do tmy, co se kamera zastaví a bude sledovat netvora zmenšujícího se v dálce v nádherném vyšumění scény? Co by tak mohl jediným slovem, několika málo slovy říct, vpálit jim to do obličeje, aby je to probudilo?</p>

  <p class="calibre4">„Podívej,“ zašeptal Faber.</p>

  <p class="calibre4">Z helikoptéry vyklouzlo něco, co nebylo ani stroj, ani zvíře, ani mrtvé, ani živé, a žhnulo to bledě zelenou září. Postavilo se to poblíž doutnajících trosek Montagova domu, muži k tomu donesli jeho odhozený plamenomet a přistrčili ho k čumáku Ohaře. Ozvalo se zavíření, cvakot, mručení.</p>

  <p class="calibre4">Montag zavrtěl hlavou, vstal a dopil, co zbylo ve sklenici. „Mám nejvyšší čas. Promiňte, je mi to líto.“</p>

  <p class="calibre4">„Čeho je ti líto? Mne? Mého domu? Já si to všechno zasloužím. Proboha uteč! Snad se mi je tady podaří zdržet –“</p>

  <p class="calibre4">„Počkejte. Nemá smysl, aby vás odhalili. Až odejdu, spalte přehoz z téhle postele, kde jsem ležel. Hoďte křeslo z obývacího pokoje do spalovací pece. Otřete nábytek lihem, otřete kliky. Spalte kobereček z pokoje. Ve všech místnostech spusťte naplno klimatizaci a rozprašte všude postřik proti hmyzu, jestli nějaký máte. Potom spusťte kropicí automaty na záhonech na nejsilnější proud a opláchněte hadicí chodníky. Jestli budeme mít štěstí, můžeme stopu zahladit alespoň tady.“</p>

  <p class="calibre4">Faber mu podal ruku. „Všechno to udělám. Hodně štěstí. Jestli se nám do příštího týdne, do čtrnácti dnů žádnému nic nestane, nech mi dopis na hlavní poště v St. Louis. Škoda že tentokrát s tebou nemohu být ve spojení, myslím otofonem. Bylo to dobré pro nás oba. Ale druhý nemám. Mě totiž vůbec nenapadlo, že ho použiji. Jsem starý hlupák. Mám v hlavě slámu. Jsem pitomec, hrozný pitomec! Proto nemám žádný další zelený náboj, žádnou takovou tu věcičku, kterou by sis mohl strčit do ucha. A teď už utíkej!“</p>

  <p class="calibre4">„Ještě něco a půjdu. Rychle. Kufr, sežeňte kufr, nacpěte do něho nejšpinavější šaty, jaké máte, nějaký starý oblek, čím špinavější, tím lepší, košili, nějaké staré škrpály a ponožky…“</p>

  <p class="calibre4">Faber zmizel a v minutě byl zpátky. Zalepili lepenkový kufr novou lepicí páskou. „Správně, to abychom udrželi stařecký zápach pana Fabera uvnitř,“ řekl Faber potící se námahou.</p>

  <p class="calibre4">Zvenčí nalil Montag na kufr whisky. „Nechtěl bych, aby Ohař zvětřil dva pachy najednou. Můžu si vzít tuhle whisky s sebou? Budu ji potřebovat. Ježíši, doufám, že to vyjde!“</p>

  <p class="calibre4">Znovu si podali ruce, a když vycházeli ze dveří, pohlédli na obrazovku. Ohař šel po stopě obletován televizními helikoptérami, tiše, tichounce, a čenichal v silném nočním větru. Uháněl první uličkou.</p>

  <p class="calibre4">„Sbohem!“</p>

  <p class="calibre4">Montag čile vyrazil ze zadního vchodu a dal se do běhu s poloprázdným kufrem. Zaslechl, jak se spínají automatické kropiče trávníků a naplňují temný vzduch deštěm, který se jemně rozprašoval a potom se v pravidelných sprškách snášel všude kolem, omýval chodníky a stékal do uličky. Několik krůpějí toho deště si odnesl s sebou na obličeji. Zdálo se mu, že slyší starce volat sbohem, ale nebyl si tím jistý.</p>

  <p class="calibre4">Prchal zběsile pryč od toho domu a dál, směrem k řece.</p>

  <p class="center">* * *</p>

  <p class="first">Montag prchal.</p>

  <p class="calibre4">Cítil za sebou Ohaře, jak se blíží, hbitý, studený a suchý jako podzim, jako vánek, který ani nezčechrá trávu, nezadrnčí v oknech, nerozkývá stíny listů na bílém chodníku, přes nějž vane. Ohař se nedotýkal světa. Unášel svoje ticho s sebou, takže člověk cítil, jak to ticho za ním probouzí po celém městě tísnivý tlak. Montag cítil, že tlak vzrůstá, a prchal.</p>

  <p class="calibre4">Cestou k řece se zastavil, aby si oddychl, aby nakoukl matně osvětlenými okny zburcovaných domů dovnitř a spatřil tam siluety lidí zírajících na telestěny a na těch Mechanického Ohaře, neonový přízrak, který pádí na pavoučích nohách, hned se objeví, hned je pryč, hned se objeví, hned je pryč! Teď je na Elm Terrace, v Lincolnu, v Oaku, v Parku a už běží uličkou k Faberovu domu.</p>

  <p class="calibre4">Přeběhni kolem něho, pobízel ho v duchu Montag, nezastavuj se, běž dál, nelez dovnitř!</p>

  <p class="calibre4">Na telestěně Faberův dům, v nočním vzduchu pulzuje zavlažovací systém.</p>

  <p class="calibre4">Ohař zůstal stát a lehce se chvěl.</p>

  <p class="calibre4">Ne! Montag se křečovitě přitiskl k okennímu rámu. Tudy! Sem!</p>

  <p class="calibre4">Prokainová jehla vylétla, zatáhla se, vylétla, zatáhla se. Jediná průzračná krůpěj tekutiny, která člověka odnáší do říše snů, skápla, když jehla mizela v Ohařově čumáku.</p>

  <p class="calibre4">Montag zadržel dech, dočista přestal dýchat.</p>

  <p class="calibre4">Mechanický Ohař se odvrátil od Faberova domu a znovu se ponořil do uličky.</p>

  <p class="calibre4">Montag prudce zdvihl vytřeštěný zrak k nebi. Helikoptéry se přiblížily, veliký roj hmyzu slétající se k jedinému světelnému zdroji.</p>

  <p class="calibre4">S vypětím vůle si Montag znovu připomněl, že tohle není žádný vymyšlený příběh, který může sledovat při úprku k řece. Byla to ve skutečnosti jeho vlastní šachová partie a on byl jejím svědkem tah po tahu.</p>

  <p class="calibre4">Vykřikl ve snaze donutit se k tomu, aby se odvrátil od okna v posledním domě, od fascinující seance, která se odehrává uvnitř. <i class="calibre3">K čertu se vším!</i> vyrazil vpřed a zmizel. Ulička, bulvár, ulička, bulvár a vůně řeky. Levá, pravá, levá, pravá. Jestli ho kamery dostihnou, poběží za chvíli dvacet milionů Montagů. Dvacet milionů Montagů bude prchat, prchat jako postavičky v starodávné blikavé Keystonově grotesce, policajti, zloději, pronásledovatelé a pronásledovaní, honci a honění, viděl to tisíckrát. A za ním dvacet milionů neslyšně štěkajících Ohařů, ženoucích se kolem televizních salonů, třífázové záběry, z pravé telestěny na prostřední, na levou a pryč, z pravé telestěny na prostřední telestěnu, na levou telestěnu a pryč!</p>

  <p class="calibre4">Montag si nacpal do ucha mušličku:</p>

  <p class="calibre4">„Policejní výzva všemu obyvatelstvu v prostoru Elm Terrace: všichni ve všech domech, ve všech ulicích otevřete přední nebo zadní dveře nebo se podívejte z okna. Uprchlík nemůže uniknout, vyhlédne-li v příštím okamžiku každý ze svého domu. Pozor!“</p>

  <p class="calibre4">Samozřejmě! Proč tohle neudělali už dávno! Proč už za všechna ta léta tuhle hru nevyzkoušeli! Všichni vstát, všichni ven! Nemůže vám proklouznout! Osamělý člověk, který utíká sám nočním městem, osamělý člověk, který prchá pěšky!</p>

  <p class="calibre4">„Počítám do deseti! Jedna! Dvě!“</p>

  <p class="calibre4">Cítil, jak město vstává.</p>

  <p class="calibre4">„Tři!“</p>

  <p class="calibre4">Cítil, jak město běží k tisícům dveří.</p>

  <p class="calibre4">„Čtyři!</p>

  <p class="calibre4">Lidé jako náměsíčníci v halách.</p>

  <p class="calibre4">„Pět!“</p>

  <p class="calibre4">Cítil, jak jejich ruce svírají kliky.</p>

  <p class="calibre4">Vůně řeky byla chladivá jako po vydatném dešti. Úprk mu spálil hrdlo rzí a z očí mu vysušil slzy. Zaječel, jako by ho to zaječení mohlo postrčit, mrštit jím posledních sto metrů vpřed.</p>

  <p class="calibre4">„Šest, sedm, osm!“</p>

  <p class="calibre4">Stisknuté kliky tisíců dveří.</p>

  <p class="calibre4">„Devět!“</p>

  <p class="calibre4">Vyběhl z posledního bloku domů, řítil se po svahu k husté tekoucí černi.</p>

  <p class="calibre4">„Deset!“</p>

  <p class="calibre4">Dveře se rozlétly.</p>

  <p class="calibre4">Představil si tisíce a tisíce tváří vyhlížejících na dvorky, do uliček a k obloze, tváří skrytých za záclonami, bledých, nočním děsem poznamenaných tváří, podobných šedivým živočichům, kteří vytřeštěně civí z elektrických jeskyněk, tváří s šedivýma, bezbarvýma očima, šedivými jazyky a šedivými myšlenkami, které lze vidět skrze strnulé rysy obličeje.</p>

  <p class="calibre4">Ale on byl u řeky.</p>

  <p class="calibre4">Dotkl se její hladiny, jen aby se přesvědčil, že je to skutečně řeka. Vbrodil se do ní a v temnotě ze sebe všechno strhal, postříkal tělo, paže, nohy a hlavu silným alkoholem, napil se ho a šňupl ho trochu do nosu. Pak si oblékl Faberovy staré šaty a obul se do jeho bot. Vlastním oblečením mrštil do řeky a díval se, jak pluje pryč. Potom s kufrem v ruce postupoval hlouběji, až ztratil pod nohama dno a řeka ho nesla do tmy.</p>

  <p class="center">* * *</p>

  <p class="first">Proud ho odplavil asi tři sta metrů, když Ohař dorazil k řece. Veliké hlomozící vějíře helikoptér se Montagovi vznášely nad hlavou. Na řeku se snesla světelná bouře a on se ponořil pod hladinu, aby unikl pronikavému osvětlení, které připomínalo slunce prorážející mraky. Cítil, jak ho řeka unáší dál cestou do temnot. Světla se pak vrátila zpátky na pevnou zemi, helikoptéry se znovu vyrojily nad městem, jako by zachytily novou stopu. Zmizely. Zmizel Ohař. Zbyla jen chladná řeka a Montag plynoucí v náhlém klidu pryč od města, od světel, od štvanice, pryč ode všeho.</p>

  <p class="calibre4">Bylo mu, jako by za sebou zanechal jeviště se spoustou herců. Bylo mu, jako by opustil seanci se zástupem brumlajících duchů. Unikal z neskutečna, které bylo děsivé, do skutečnosti, která byla neskutečná, protože byla nová.</p>

  <p class="calibre4">Černá země klouzala kolem a on plynul dál do kraje mezi kopci. Poprvé za mnoho let vycházely nad ním hvězdy v báječných průvodech kroužících ohýnků. Viděl, jak se hvězdy na obloze seskupují v obrovský kamion, který by se mohl převrátit a rozdrtit ho.</p>

  <p class="calibre4">Když se kufr naplnil vodou a potopil se, plul Montag na zádech. Řeka tekla mírně a lenivě, vzdalovala se od lidí, kteří snídali stíny, obědvali výpary a večeřeli splín. Řeka byla velmi skutečná. Objímala ho v konejšivém náručí a dopřávala mu čas i klid, aby mohl konečně přemýšlet o tomto měsíci, o tomto roce, o celé řadě let. Slyšel, že mu srdce bije klidněji. Myšlenky se mu přestaly hnát do hlavy prudce jako krev.</p>

  <p class="calibre4">Teď spatřil, jak po obloze klesá měsíc. Měsíc na obloze – světlo měsíce – odkud se bere to světlo? Ze slunce, samozřejmě. A co rozsvěcuje slunce? Jeho vlastní oheň. A slunce vychází den za dnem, plá a plá. Slunce a čas. Slunce a čas a plamen. Plá. Řeka jím něžně pohupovala. Plá. Slunce a všechny hodiny na světě. To vše se slilo a proměnilo v jeho mysli v jedinou věc. Po dlouhé době, kdy chodil po zemi, a po krátké chvíli, kdy plul po řece, věděl, proč už nikdy v životě nesmí založit požár.</p>

  <p class="calibre4">Slunce plálo každý den. Spalovalo Čas. Svět chvátal v kruhu, otáčel se kolem své osy a Čas měl i bez jeho pomoci plné ruce práce se spalováním roků i lidí. Takže jestliže on s požárníky pálil věci a slunce spalovalo Čas, pak to znamenalo, že hořelo všechno!</p>

  <p class="calibre4">Jeden z nich musí přestat pálit. Slunce to jistě nebude. Zdá se tedy, že to bude muset být Montag a lidé, s nimiž ještě před několika málo hodinami pracoval. Někde se opět musí začít šetřit a shromažďovat zásoby a někdo se toho šetření a shromažďování musí ujmout, tak či onak, v knihách, na gramofonových deskách, v hlavách lidí, jakkoli, jen když to bude bezpečné, jen když se k tomu nedostanou moli, rybičky, rez, hniloba a lidé se sirkami. Svět byl plný požárů všech druhů a velikostí. Teď musí co nejrychleji začít pracovat cech tkalců azbestu.</p>

  <p class="calibre4">Ucítil, že patami narazil na pevninu, že se dotkl oblázků a kamenů, že drhne o písek. Řeka ho zanesla ke břehu.</p>

  <p class="calibre4">Stanul u velikého černého tvora bez očí i světla – bez určitého tvaru, pouze s rozlohou, která se táhne tisíc kilometrů, aniž se hodlá zastavit – který na něho čeká s travnatými kopci a lesy.</p>

  <p class="calibre4">Než opustil uklidňující vodní tok, zaváhal. Předpokládal, že tam někde číhá Ohař. Stromy se najednou mohly rozkymácet prudkým vichrem helikoptér.</p>

  <p class="calibre4">Ale vál tu jen obvyklý podzimní vítr, ve výšce proudil kolem jako druhá řeka. Jak to, že tu není Ohař? Proč se štvanice obrátila do vnitrozemí? Montag soustředěně naslouchal. Nic. Nic.</p>

  <p class="calibre4">Millie, řekl si v duchu. Podívej se na tu krajinu. Naslouchej jí! Nic, vůbec nic. Tolik ticha, Millie, jak asi by to působilo na tebe? Vykřikla bys: Dej s tím pokoj, dej s tím pokoj! – Millie, Millie! Bylo mu smutno.</p>

  <p class="calibre4">Nebyla tu Millie a nebyl tu Ohař, ale vůně sušeného sena vanoucí z nějakého vzdáleného pole vylákala Montaga na břeh. Vzpomněl si na farmu, kde byl jako malý kluk na návštěvě, na jeden z těch řídkých okamžiků, kdy objevil, že někde za sedmi závoji neskutečna, za telestěnami v salonech, za kovovým příkopem kolem města krávy přežvykují trávu, prasata se v poledne rochní v teplých kalužích a psi štěkají na bílé ovečky na kopci.</p>

  <p class="calibre4">A teď v něm vůně sena a pohyb vod vyvolaly nápad, aby se vyspal na čerstvém seně v osamělé stodole, daleko od hlučných autostrád, za tichou usedlostí a pod starobylým větrným mlýnem, jenž přede jako šelest roků odlétajících nad hlavou. Celou noc ležel nahoře na seníku, naslouchal vzdáleným živočichům, hmyzu a stromům, jejich občasným pohybům a zavrtěním.</p>

  <p class="calibre4">V noci, napadlo ho, uslyší možná dole pod seníkem zvuky, jako by tam někdo šel. Napne pozornost – posadí se. Zvuky se vzdálí. Lehne si na záda, oknem seníku vyhlédne ven – velmi pozdě v noci –, uvidí, jak i na farmě zhášejí světla, a pak se v jednom neosvětleném okně posadí mladičká překrásná žena a bude si rozplétat copy. Stěží ji rozezná, ale její obličej se bude podobat obličeji dívky zapadlé hluboko v jeho minulosti, tak strašně hluboko v jeho minulosti, tak strašně hluboko, dívky, která rozuměla počasí a kterou nikdy neoslnily světlušky, dívky, která věděla, co člověku prozradí pampeliška, když se jí pošimrá pod bradou. Pak zmizí z toho hřejivého okna a znova se objeví nahoře ve svém pokoji zalitém bělostným měsíčním svitem. On potom, za zvuků smrti, za zvuků tryskových letadel, která za horizontem rozříznou oblohu ve dva černé kusy, bude dál ležet na seníku, v skrytu a v bezpečí, a bude nad čárou obzoru pozorovat ty podivné nové hvězdy prchající před svěží barvou jitra.</p>

  <p class="calibre4">Ráno mu spánek nebude chybět, protože vlahé vůně a výjevy nefalšované venkovské noci mu přinesou odpočinek i posilu spánku, třebaže bude mít oči doširoka otevřené. Jeho ústa se při těch představách už teď zlehka usmívala.</p>

  <p class="calibre4">A dole u žebříku vedoucího na seník na něho bude čekat něco neuvěřitelného. V růžových červáncích časného rána sleze opatrně dolů, tak si vědom skutečného světa, až dostane strach, zůstane stát nad tím malým zázrakem a teprve po chvíli se shýbne a dotkne se ho.</p>

  <p class="calibre4">Chladná sklenice čerstvého mléka, několik jablíček a hrušek položených u paty žebříku.</p>

  <p class="calibre4">To bylo všechno, co si teď přál. Nějaké znamení, že ho ten nesmírný svět přijme a dopřeje mu dlouhý čas, který potřebuje, aby promyslel všechny věci, které je třeba promyslet.</p>

  <p class="calibre4">Sklenice mléka, jablíčko, hruška.</p>

  <p class="calibre4">Vylezl z řeky.</p>

  <p class="calibre4">Země vyrazila proti němu jako přílivová vlna. Sevřela ho temnota, krajina a milion vůní přivanutých větrem, který se ledově dotkl jeho těla. Ucouvl před tou tmou prosáklou ránem, zvuky a vůní a v uších mu zahučelo. Všechno se s ním zatočilo. Hvězdy se mu řítily před očima jako planoucí meteory. Zatoužil ponořit se znovu do řeky, nechat se jí ukolébat a bezpečně odnést někam pryč. Tahle dmoucí se temná země mu připomněla zážitek z dětství, kdy plaval v moři, zničehonic se přivalila největší vlna, na jakou se pamatuje, mrštila jím do slaného bláta a zelené tmy, voda ho pálila v ústech i v nose, obracela mu žaludek, hučela. Příliš mnoho vody!</p>

  <p class="calibre4">Příliš mnoho země.</p>

  <p class="calibre4">Z černé zdi před ním – zašeptání. Silueta. V siluetě dvě oči. Hleděla na něho noc. Les ho spatřil.</p>

  <p class="calibre4">Ohař!</p>

  <p class="calibre4">Po všem tom běhu a úprku, po všem tom potu a téměř utonutí se dostat sem, vyvinout takové úsilí, domnívat se, že je tu bezpečno, oddychnout si úlevou, konečně vystoupit na břeh a tady…</p>

  <p class="calibre4">Ohař!</p>

  <p class="calibre4">Montag vyrazil poslední, nejzoufalejší výkřik, jako by tohle už bylo příliš.</p>

  <p class="calibre4">Silueta rázem zmizela. Oči se ztratily. Hromady listí vylétly do vzduchu jako suchý vodotrysk.</p>

  <p class="calibre4">Montag byl v divočině sám.</p>

  <p class="calibre4">Jelen. Ucítil těžký pižmový zápach, jakoby parfém smíšený s krví, lepkavý dech zvířete, smíšenou vůni kardamomu, mechu a býlí, která prosycovala tu prostornou noc, z níž se na něho vrhaly stromy, couvaly před ním, vrhaly se na něho, couvaly v rytmu jeho srdce tlukoucího mu v očních důlcích.</p>

  <p class="calibre4">Na zemi ležela snad miliarda listů. Brodil se jimi, suchou řekou, čpící pálivým hřebíčkem a teplým prachem. A ty ostatní vůně! Ze země, syrové, studené a bílé, neboť po většinu noci na ni dopadalo měsíční světlo, všude stoupala vůně rozkrojeného bramboru. Vonělo to tu nakládanou zeleninou a petrželí jako doma na stole. Tkvěl tu žlutavý pach připomínající hořčici v kelímku. Zavanula sem vůně podobná vůni karafiátů ze sousedovy zahrádky. Sáhl na zem a ucítil, jak se jako dítě zvedá ze země rostlina a tře se mu o dlaň. Prsty mu voněly lékořicí.</p>

  <p class="calibre4">Stál a všechno to vdechoval, a čím víc země vdechl, tím víc ho naplnily její jednotlivosti. Nebyl prázdný. Bylo tu toho víc, než k naplnění potřeboval. Bude tu toho vždycky víc, než může potřebovat.</p>

  <p class="calibre4">Kráčel mělkým řečištěm listů, tu a tam zaškobrtl.</p>

  <p class="calibre4">A uprostřed podivností – dobře známá věc.</p>

  <p class="calibre4">Jeho noha zakopla o něco, co zaznělo hluše.</p>

  <p class="calibre4">Hmatal rukou po zemi, metr dopředu, metr zpátky.</p>

  <p class="calibre4">Koleje.</p>

  <p class="calibre4">Podél řeky se táhly koleje, teď opuštěné. Vedly z města a po celé zemi rezavěly v hlubokých lesích i v hájích.</p>

  <p class="calibre4">Tady je ta stezka, ať už ho dovede kamkoli! Tady je ta jediná známá věc, magické kouzlo, které může ještě nějaký čas potřebovat, dotýkat se ho, cítit je pod nohama, zatímco se prodírá ostružiníkovými keři a jezery vůní, pocitů a dotyků mezi šelestem padajícího listí.</p>

  <p class="calibre4">Vykročil po kolejích.</p>

  <p class="calibre4">A překvapila ho jistota, s níž si byl najednou vědom jisté skutečnosti, kterou nemohl dokázat.</p>

  <p class="calibre4">Tady, kde teď jde on, šla kdysi, velmi dávno, Clarissa.</p>

  <p class="center">* * *</p>

  <p class="first">Když zkřehlý opatrně kráčel po trati už půl hodiny – bolelo ho celé tělo, tváře, ústa i oči naplněné černou tmou, uši přecpané zvuky, nohy popálené žahavci a kopřivami –, spatřil před sebou oheň.</p>

  <p class="calibre4">Oheň zmizel a zase probleskl, jako by zamrkalo nějaké oko. Zastavil se ze strachu, aby ten oheň svým dechem nesfoukl. Ale oheň zůstal na svém místě a on se k němu ostražitě a velikou oklikou blížil. Trvalo mu dobrých patnáct minut, než byl dostatečně blízko a ze skrytu oheň pozoroval. Díval se na ten vláčný pohyb, na bílé a rudé plápolání, na podivný oheň, protože tenhle oheň pro něho znamenal něco jiného.</p>

  <p class="calibre4">Nepálil, hřál.</p>

  <p class="calibre4">Uviděl množství rukou natažených k jeho sálavému teplu, rukou bez paží, neboť ty byly skryté ve tmě. Nad rukama nehybné obličeje, jimiž vlnilo, pohybovalo a poškubávalo jenom světlo ohně. Nevěděl, že oheň může vypadat takhle. V životě si nepomyslel, že oheň může právě tak dávat jako brát. I jeho vůně byla jiná.</p>

  <p class="calibre4">Nevěděl, jak dlouho tak stál, ale v mysli se mu vynořil podvědomý pocit, sice pošetilý, ale přesto příjemný, že je zvířetem z pralesa, které přilákal oheň. Byl tvorem, jehož oči svítily v hustém mlází, tvorem se srstí, čumákem a kopyty, byl tvorem s rohy a krví, která by páchla jako podzim, kdyby ho někdo řízl a krev vytryskla na zem. Dlouho, dlouho tak stál a naslouchal teplému praskání plamenů.</p>

  <p class="calibre4">Oheň obklopovalo ticho a to ticho tkvělo v obličejích mužů, a byl tam čas, bylo tam dost času, aby se člověk u rezavějící trati mohl usadit pod stromy, dívat se na svět a očima ho obracet, jako by ho přidržoval v největším žáru ohně, kus ocele, kterou všichni ti muži opracovávají. Nezměnil se jen oheň. I ticho se změnilo. Montag postupoval k tomu zvláštnímu tichu, které v sobě obsahovalo celý svět.</p>

  <p class="calibre4">A potom zazněly hlasy a rozhovořily se. Nezachytil nic z toho, co říkaly, ale jejich zvuk se klidně zdvihal a klesal a hlasy obracely celý svět naruby a prohlížely si ho. Hlasy rozuměly zemi a stromům a městu, které leželo u řeky na konci trati. Hovořily o všem, nebylo nic, o čem by neuměly hovořit, poznal to z pouhé intonace a pohybu, z neustálých záchvěvů zvědavosti a údivu, jež z nich zaznívaly.</p>

  <p class="calibre4">A potom jeden z mužů vzhlédl a poprvé nebo možná už pokolikáté ho spatřil a na Montaga zavolal:</p>

  <p class="calibre4">„Nebojte se, můžete jít k nám!“</p>

  <p class="calibre4">Montag ucouvl do stínů.</p>

  <p class="calibre4">„Nebojte se,“ řekl ten hlas. „Vítáme vás mezi námi.“</p>

  <p class="calibre4">Montag šel pomalu k ohni a k pětici starců, kteří v tmavomodrých džínových kalhotách a bundách a v tmavomodrých košilích seděli okolo. Nevěděl, co jim má říct.</p>

  <p class="calibre4">„Posaďte se,“ řekl muž, který se zdál být vůdcem skupinky. „Chcete trochu kávy?“</p>

  <p class="calibre4">Díval se, jak tmavá kouřící tekutina teče do skládacího plechového pohárku, který mu hned nato podali. Srkal ji nesměle a cítil, že starci na něho zvědavě hledí. Opařil si rty, ale to teď nevadilo. Obličeje kolem něho byly orámované plnovousy, ale vousy byly upravené a ruce starců čisté. Vstali, zřejmě hostu na uvítanou, a hned si znovu sedli. Montag malými doušky popíjel kávu.</p>

  <p class="calibre4">„Děkuju,“ řekl. „Mockrát děkuju.“</p>

  <p class="calibre4">„Buďte nám vítán, Montagu. Já jsem Granger.“ Stařec mu podal lahvičku bezbarvé tekutiny. „Napijte se taky tohohle. Změní to chemický index vašeho potu. Za půl hodiny budete cítit jako někdo úplně jiný. Když je vám v patách Ohař, bude nejlíp vypít to do dna.“</p>

  <p class="calibre4">Montag ten hořký mok vypil.</p>

  <p class="calibre4">„Budete páchnout jako kocour, ale to je v pořádku,“ řekl Granger.</p>

  <p class="calibre4">„Vy víte, jak se jmenuju?“ zeptal se Montag.</p>

  <p class="calibre4">Granger ukázal na přenosný bateriový televizor u ohně. „Díváme se na tu štvanici. Předpokládali jsme, že skončíte směrem na jih někde u řeky. Když jsme zaslechli, jak se prodíráte lesem jako opilý los, neschovali jsme se, jak to obyčejně děláváme. Předpokládali jsme, že jste se ponořil do řeky, protože televizní helikoptéry se obrátily zase zpátky k městu. Tam je to nějaké divné. Štvanice dosud pokračuje. Jenže opačným směrem.“</p>

  <p class="calibre4">„Opačným směrem?“</p>

  <p class="calibre4">„Vždyť se můžeme podívat.“</p>

  <p class="calibre4">Granger zapnul přenosný televizor. Obrázek byl jako přízrak, zkondenzovaný, mohli si ho snadno podávat z ruky do ruky, vířil barvami a pohybem. Jakýsi hlas vzrušeně volal:</p>

  <p class="calibre4">„Honba pokračuje v severní části města! Policejní helikoptéry se soustřeďují nad 87. Avenue a nad Elm Grove Parkem!“</p>

  <p class="calibre4">Granger pokýval hlavou. „Podvádějí diváky. U řeky jste je setřásl ze své stopy, ale to nemohou přiznat. Moc dobře vědí, jak dlouho si udrží pozornost obecenstva. Představení musí mít co nevidět senzační závěr! Kdyby se dali do prohledávání řeky, mohlo by to trvat celou noc. Proto slídí po nějakém obětním beránkovi, aby to skončilo úspěchem. Dívejte se! V nejbližších pěti minutách Montaga dopadnou.“</p>

  <p class="calibre4">„Ale jak –“</p>

  <p class="calibre4">„Dívejte se.“</p>

  <p class="calibre4">Kamera vznášející se v břiše helikoptéry se najednou zhoupla nízko nad prázdnou ulici.</p>

  <p class="calibre4">„Vidíte?“ zašeptal Granger. „To budete vy, tamhle na konci té uličky je vyhlédnutá oběť. Všiml jste si, jaké záběry přináší kamera? Aranžuje si scénu. Vytváří napětí. Dlouhý záběr… Právě teď jde nějaký ubožák na procházku. Rarita. Nějaký podivín. Nemyslete si, že policie neví o zvycích takových bláznů, lidí, kteří se jdou ráno projít jen tak pro nic za nic nebo kvůli nespavosti. Ať je to jak chce, policie ho měla v záznamu celé měsíce, možná léta. Nikdy se nemůže vědět, kdy se taková informace hodí. Až se najednou ukáže, že právě dnes je velmi užitečná. Zachrání reputaci. Ach, Bože, podívejte se!“</p>

  <p class="calibre4">Muži okolo ohně se sklonili nad přístrojem.</p>

  <p class="calibre4">Na obrazovce nějaký člověk právě zahýbal za roh. Do zorného pole zničehonic vyskočil Mechanický Ohař. Reflektory helikoptér proťaly tmu tisícem zářivých sloupů, které kolem muže vytvořily klec.</p>

  <p class="calibre4">Hlas krvelačně vykřikl: „To je Montag! Jsme u cíle!“</p>

  <p class="calibre4">Nevinný člověk se zmateně zastavil, v ruce držel hořící cigaretu. Vytřeštěně zíral na Ohaře – nevěděl, co to je. Patrně se to nikdy nedozvěděl. Vzhlédl vzhůru k obloze a k ječícím sirénám. Kamery slétly dolů. Ohař vyskočil vysoko do vzduchu rytmickým pohybem prozrazujícím smysl pro načasování scény, pohybem, který byl neuvěřitelně nádherný. Z čenichu vylétla jehla. Na okamžik zůstala trčet před jejich zraky, jako by měla početnému publiku popřát čas, aby všechno vychutnalo: zděšený výraz na tváři oběti, prázdnou ulici, ocelové zvíře, projektil očichávající cíl.</p>

  <p class="calibre4">„Nehýbejte se, Montagu!“ řekl hlas shůry.</p>

  <p class="calibre4">Kamera se snesla k oběti stejně rychle jako Ohař. Dostihly ji současně. Oběť byla Ohařem i kamerou uchopena jako do kleští v obrovském pavoučím sevření. Muž vykřikl. Křičel. Křičel!</p>

  <p class="calibre4">Na scéně zhasla světla.</p>

  <p class="calibre4">Ticho.</p>

  <p class="calibre4">Tma.</p>

  <p class="calibre4">V tichu Montag vykřikl a odvrátil se.</p>

  <p class="calibre4">Ticho.</p>

  <p class="calibre4">A potom, po chvíli, kdy muži stále ještě seděli s tvářemi bez výrazu okolo ohně, ozval se z tmavé obrazovky hlasatel: „Pronásledování skončilo, Montag je mrtev, zločin proti společnosti je pomstěn.“</p>

  <p class="calibre4">Tma.</p>

  <p class="calibre4">„A nyní přepojujeme na terasy hotelu Lux, odkud vysíláme půlhodinový program <i class="calibre3">Před svítáním</i>, v němž –“</p>

  <p class="calibre4">Granger přístroj vypnul.</p>

  <p class="calibre4">„Na obličej toho člověka kameru nezaostřili. Všiml jste si toho? Ani vaši nejlepší přátelé by nemohli říct, jestli jste to byl vy. Rozostřili to natolik, aby měla představivost volné pole působnosti. Sebranka,“ zašeptal. „Sebranka.“</p>

  <p class="calibre4">Montag neřekl nic, ale když se ohlédl vytřeštěnýma očima na slepou obrazovku, roztřásl se.</p>

  <p class="calibre4">Granger se dotkl jeho paže. „Vítáme vás z onoho světa.“ Montag přikývl. Granger pokračoval: „Teď byste se měl se všemi seznámit. Tohle je Fred Clement, vedl ústav Thomase Hardyho na Cambridgeské univerzitě, než z ní udělali Vysokou školu atomového inženýrství. Tohle je dr. Simmons z UCLA, znalec Ortegy y Gasseta. A tady profesor West dokázal před hezkou řádkou let leccos na Kolumbijské univerzitě v oboru etiky, v oboru, který je dnes zastaralý. Tuhle důstojný pán Padover měl asi před třiceti lety několik kázání a pro svoje názory přišel během jediného týdne o své stádo. Nějaký čas už se takhle s námi potlouká. A pokud jde o mě, napsal jsem knihu, která se jmenuje <i class="calibre3">Prsty v rukavici – správný vztah mezi jednotlivcem a společností</i>, a teď jsem tady! Buďte nám vítán, Montagu!“</p>

  <p class="calibre4">„Já k vám nepatřím,“ začal po chvíli váhavě Montag. „Dělal jsem jednu hloupost za druhou.“</p>

  <p class="calibre4">„To není nic neobvyklého. Všichni jsme dělali správné chyby, jinak bychom nebyli tady. Když jsme žili odděleně od sebe, jako jednotlivci, zmohli jsme se jedině na vztek. Před lety jsem praštil požárníka, který mi přišel spálit knihovnu. Od té doby prchám. Chcete se k nám přidat, Montagu?“</p>

  <p class="calibre4">„Ano.“</p>

  <p class="calibre4">„Co nám můžete nabídnout?“</p>

  <p class="calibre4">„Nic. Myslel jsem si, že mám kus knihy<i class="calibre3"> Kazatel</i> a možná něco ze <i class="calibre3">Zjevení</i>, ale teď už nemám ani to.“</p>

  <p class="calibre4">„Knihu <i class="calibre3">Kazatel</i> bychom potřebovali. Kde jste ji měl?“</p>

  <p class="calibre4">„Tady.“ Montag se dotkl hlavy.</p>

  <p class="calibre4">„Ach tak.“ Granger se usmál a přikývl.</p>

  <p class="calibre4">„Vadí to? Není to správné?“ zeptal se Montag.</p>

  <p class="calibre4">„Víc než správné, výborné!“ Granger se obrátil na důstojného pána. „Máme knihu <i class="calibre3">Kazatel</i>?“</p>

  <p class="calibre4">„Jednu. Člověka, který se jmenuje Harris a žije v Youngstownu.“</p>

  <p class="calibre4">„Montagu!“ Granger pevně sevřel Montagovo rameno. „Buďte opatrný. Dbejte na své zdraví. Kdyby se Harrisovi něco stalo, jste <i class="calibre3">vy</i> kniha <i class="calibre3">Kazatel</i>. Vidíte, jak jste se rázem stal důležitý?“</p>

  <p class="calibre4">„Ale já jsem ji zapomněl!“</p>

  <p class="calibre4">„Ne. Nikdy se nic neztratí. Máme prostředky, jak osvěžit paměť.“</p>

  <p class="calibre4">„Ale já jsem si všelijak zkoušel vzpomenout!“</p>

  <p class="calibre4">„Nenamáhejte se. Až to budeme potřebovat, dokážete to. Paměť nás všech je fotografická. Ale celý život se učíme zasypávat věci, které v ní skutečně jsou, spoustou hloupostí. Tady Simmons se tím problémem zabývá už dvacet let a teď známe metodu, jak si vzpomenout na cokoli, co jsme kdysi četli. Chtěl byste si, Montagu, přečíst někdy Platónovu <i class="calibre3">Ústavu</i>?“</p>

  <p class="calibre4">„Samozřejmě!“</p>

  <p class="calibre4">„Já jsem Platónova <i class="calibre3">Ústava</i>. Chtěl byste si přečíst Marca Aurelia? Pan Simmons je Marcus.“</p>

  <p class="calibre4">„Těší mě, že vás poznávám,“ řekl pan Simmons.</p>

  <p class="calibre4">„Dobrý den,“ řekl Montag.</p>

  <p class="calibre4">„Dovolte mi, abych vás seznámil s Jonathanem Swiftem, autorem toho škodlivého politického spisu <i class="calibre3">Gulliverovy cesty</i>. A tenhle je Charles Darwin, tenhle Schopenhauer a tenhle Einstein a tady vedle mě je pan Albert Schweitzer, velmi milý filozof. Jsme tu všichni, Montagu. Aristofanes a Mahátma Gándhí a Guatama Buddha a Konfucius a Thomas Love Peacock a Thomas Jefferson a pan Lincoln, když dovolíte. Jsme taky Matouš, Marek, Lukáš a Jan.“</p>

  <p class="calibre4">Všichni se tiše rozesmáli.</p>

  <p class="calibre4">„To snad není možné,“ řekl Montag.</p>

  <p class="calibre4">„Je to možné,“ odpověděl Granger a usmál se. „My jsme taky paliči knih. Přečteme si knihy a spálíme je, protože máme strach, aby je nenašli. Fotografování na mikrofilm se nevyplácelo. Byli jsme pořád na pochodu a nechtěli jsme filmy ukrývat a později se pro ně vracet. Vždycky je riziko, že je někdo najde. Lepší je mít všechno v hlavě, kde to nikdo nevidí a nemůže mít podezření, že to tam je. Každý z nás je kouskem dějepisu, literatury, mezinárodního práva. Byron, Tom Paine, Machiavelli nebo Kristus, všichni tu jsou. Ale už co nevidět udeří hodina dvanáctá. Začala válka. My jsme tady venku a tamhle je město, až po uši zachumlané do svého tisícibarvého pláště. Nač myslíte, Montagu?“</p>

  <p class="calibre4">„Myslím, že jsem byl hlupák, když jsem se pokoušel jít na to po svém, když jsem chtěl podstrkávat knihy do požárnických domů a volat požárníky.“</p>

  <p class="calibre4">„Dělal jste, co jste dělat musel. Kdyby se to provedlo v celonárodním měřítku, mohlo to mít báječný výsledek. Náš způsob je sice prostší, ale domníváme se, že lepší. Nepřejeme si nic víc než uchovat v bezpečí a neporušené ty vědomosti, o nichž máme za to, že je jednou budeme potřebovat. Prozatím nechceme vystoupit a někoho popuzovat nebo rozlítit. Protože kdyby zničili nás, zemřou i vědomosti, možná nadobro. Jsme vlastně svým způsobem vzorní občané. Touláme se podél starých tratí, v noci táboříme v horách a lidé z měst nás nechávají na pokoji. Občas nás zadrží a prohledají, ale na našich osobách není nic, co by zavdávalo příčinu k zatčení. Naše organizace je pružná, velmi volná a roztroušená po celé zemi. Někteří z nás si dali plastickou operací změnit tváře a otisky prstů. Teď právě máme na práci něco strašlivého: čekáme, až začnou válečné akce a až stejně náhle, jako začaly, skončí. Není to příjemné, ale koneckonců my nevládneme. My jsme jen podivínská menšina, hlas volajícího na poušti. Až bude po válce, potom snad budeme moct být světu nějak užiteční.“</p>

  <p class="calibre4">„Opravdu si myslíte, že pak na vás dají?“</p>

  <p class="calibre4">„Jestli nedají, budeme prostě muset ještě počkat. Předáme ústním podáním knihy svým dětem a ponecháme na nich, aby teď zas ony byly prospěšné jiným lidem. Samozřejmě že takhle spousta vědomostí vezme za své. Ale lidi nemůžete přinutit, aby na vás dali. Musejí na to přijít sami, až bude čas, až si začnou lámat hlavu nad tím, co se to jen stalo a proč pod nimi svět vylétl do povětří. Nemůže to trvat věčně.“</p>

  <p class="calibre4">„Kolik vás tu je?“</p>

  <p class="calibre4">„Dnes večer tisíce na silnicích, na opuštěných kolejích, navenek tuláci, uvnitř knihovny. Původně jsme si to takhle nepředstavovali. Každý měl nějakou knihu, kterou si chtěl zapamatovat, a tak si ji zapamatoval. Pak během těch asi dvaceti let, kdy jsme se potkávali na svých toulkách, jsme vytvořili volnou síť organizací a vymysleli si plán. Nejdůležitější věcí, kterou jsme si museli vtlouct do hlavy, bylo, že nejsme důležití, že nesmíme být školometi, že nesmíme dopustit, abychom se cítili povznesení nad kohokoli na světě. Nejsme nic víc než ochranné obaly knih, jinak nemáme význam. Někteří z nás bydlí v malých městech. První kapitola Thoreauova <i class="calibre3">Waldenu</i> v Green River, druhá kapitola ve Willow Farm, v Maine. A v Marylandu je dokonce vesnička – má jen dvacet sedm obyvatel, té se nikdy žádná bomba nedotkne – a tam bydlí sebrané eseje člověka jménem Bertrand Russel. Vybere se takové místo a odpočítají se stránky, tolik a tolik stránek na osobu. A až bude po válce, pak jednou, dřív nebo později, mohou být knihy napsány znovu. Povoláme lidi, jednoho po druhém, aby přednesli, co znají, dáme to dohromady a vysázíme, aby se to zachovalo až do příchodu nějaké jiné doby temna, kdy budeme možná muset začít s celou tou zatracenou záležitostí znova od začátku. Ale právě tohle je na člověku to nádherné: nikdy nezmalomyslní natolik, nikdy není natolik zhnusen, aby se vzdal a nezačal zase všechno od začátku, protože velmi dobře ví, jak je to důležité a že to stojí za námahu.“</p>

  <p class="calibre4">„Co budeme dělat dnes?“ zeptal se Montag.</p>

  <p class="calibre4">„Čekat,“ řekl Granger. „A popojdeme kousek po proudu, jen tak pro všechny případy.“</p>

  <p class="calibre4">Začal házet do ohně hlínu a smetí.</p>

  <p class="calibre4">Ostatní mu pomáhali, i Montag pomáhal, a tak tady, v divočině, muži přiložili ruku k dílu, aby společně uhasili oheň.</p>

  <p class="center">* * *</p>

  <p class="first">Stáli na břehu řeky ve svitu hvězd.</p>

  <p class="calibre4">Montag pohlédl na světélkující ciferník svých vodotěsných hodinek. Pět. Pět hodin ráno. V jediné hodině odtikal celý rok a teď už na vzdáleném protějším břehu řeky čekal úsvit.</p>

  <p class="calibre4">„Proč mi důvěřujete?“ zeptal se Montag.</p>

  <p class="calibre4">Ve tmě se pohnul jeden z mužů.</p>

  <p class="calibre4">„Stačí nám, jak vypadáte. Kdy jste se naposled viděl v zrcadle? A mimo to: o nás se město nikdy nestaralo tolik, aby po nás pátralo tak důkladně jako po vás. Několik potrhlých pomatenců s hlavou plnou básniček jim nemůže ublížit, to vědí oni, to víme my, to ví každý. Dokud si masy obyvatelstva nebudou na potkání přeříkávat <i class="calibre3">Magnu Chartu</i> nebo <i class="calibre3">Ústavu</i>, je všechno v pořádku. Když se tu a tam něco podobného vyskytlo, stačili to ohlídat požárníci. Ne, města nás neobtěžují. Zato vy vypadáte strašlivě.“</p>

  <p class="calibre4">Šli po břehu řeky na jih. Montag se pokoušel zahlédnout jejich obličeje, stařecké obličeje, jak si je pamatoval od ohně, vrásčité a znavené. Pátral po výrazu svěžesti, rozhodnosti, triumfu nad zítřkem, ale ten, jak se zdálo, v nich nebyl. Patrně očekával, že jejich obličeje budou sálat a třpytit se vědomostmi, které za nimi vězí, že budou zářit jako září lucerny, že z nich bude vycházet světlo. Jenže všechno to světlo pocházelo od táboráku a oni se zřejmě nelišili od jiných mužů, kteří běželi dlouhý závod, hmoždili se dlouhým pátráním, viděli zkázu dobrých věcí a teď, velice pozdě, společně vyčkávají, až skončí večírek a lampy se zhasnou. Vůbec si nebyli jistí, zda věci, které nosí v hlavách, rozsvítí všechna budoucí jitra čistší září, nebyli si jistí ničím kromě toho, že za jejich klidnýma očima jsou na poličkách uloženy knihy, že knihy s nerozřezanými stránkami čekají na zákazníky, kteří snad jednou přijdou, jedni s čistými, jiní se špinavými prsty.</p>

  <p class="calibre4">Montag při chůzi stáčel pohled z jedné tváře na druhou.</p>

  <p class="calibre4">„Nedělejte si o knize úsudek podle obálky,“ řekl někdo.</p>

  <p class="calibre4">A všichni se tiše zasmáli a kráčeli podél řeky na jih.</p>

  <p class="center">* * *</p>

  <p class="first">Ozvalo se zaječení a trysková letadla z města se jim kmitla nad hlavami dávno předtím, než vzhlédli vzhůru. Montag vytřeštěně zíral na město v dálce proti proudu, které teď bylo jen matnou září.</p>

  <p class="calibre4">„Je tam moje žena.“</p>

  <p class="calibre4">„To vás lituji. Městům se teď několik dní nepovede dobře,“ řekl Granger.</p>

  <p class="calibre4">„Je to zvláštní, že mi neschází, je to zvláštní, že nemám vlastně žádné pocity,“ řekl Montag. „Před chvílí jsem si uvědomil, že mi asi nebude smutno, ani kdyby zemřela. To není správné. Něco je se mnou v nepořádku.“</p>

  <p class="calibre4">„Poslyšte,“ řekl Granger, vzal ho pod paží, šel vedle něho a druhou rukou rozhrnoval keře, aby mohl projít. „Když jsem byl malý kluk, zemřel mi dědeček, byl to sochař. Byl taky velice milý člověk, který měl v sobě dost lásky, aby ji mohl rozdávat světu. Zasadil se o odstranění chudinských baráků na periferii, pro nás vyráběl hračky, za svůj život udělal milion věcí, neustále něco kutil. A když zemřel, najednou mi bylo jasné, že vůbec nepláču pro něho, ale pro věci, které dělal. Brečel jsem, protože už je nikdy neudělá, protože nám už nikdy nic nevyřeže ze dřeva, ani nám nepomůže chovat na dvorku holuby, nebude hrát na housle, jako hrával, ani nebude vyprávět vtipy, jak to míval ve zvyku. Byl částí nás samých, a když zemřel, skončilo všechno, co jsme spolu dělali, a nebyl tu nikdo, kdo by to uměl jako on. Dědeček byl osobnost. Byl důležitý. S jeho smrtí jsem se dodnes nesmířil. Často mě napadá, jaké nádherné řezby nikdy nespatřily světlo světa, protože on zemřel. Kolik vtipů na světě není, kolika poštovních holubů se nikdy nedotkly jeho ruce. On vytvářel svět. On pro svět něco dělal. Tu noc, kdy odešel, byl svět okraden o miliony dobrých činů.“</p>

  <p class="calibre4">Montag kráčel mlčky. „Millie, Millie,“ zašeptal. „Millie.“</p>

  <p class="calibre4">„Cože?“</p>

  <p class="calibre4">„Moje žena, moje žena. Chudáček Millie, chudáček, chudák Millie. Nemůžu si vzpomenout vůbec na nic. Přemýšlím o jejích rukou, ale nevidím, že by něco dělaly. Jenom jí visí u boků nebo leží v klíně nebo je v nich cigareta, ale to je všechno.“</p>

  <p class="calibre4">Montag se otočil a pohlédl zpět.</p>

  <p class="calibre4">Co jsi dal městu ty, Montagu?</p>

  <p class="calibre4">Popel.</p>

  <p class="calibre4">Co dávali ostatní jeden druhému?</p>

  <p class="calibre4">Nicotu.</p>

  <p class="calibre4">Granger se zastavil a díval se s Montagem zpátky. „Každý musí po sobě něco zanechat, když zemře, říkával dědeček. Dítě nebo knihu nebo obraz nebo dům, musí vystavět zeď nebo vyrobit pár bot. Nebo založit zahradu. Něco, čeho se nějak dotkla jeho ruka, takže když člověk zemře, má jeho duše kam jít, a když se lidé podívají na strom nebo květinu, kterou zasadil, on je v ní. Dědeček říkával, že nezáleží na tom, co člověk dělá, jen když při tom něco změní, takže už to není takové, jaké to bylo dřív, než se toho dotkl, a promění se to v něco jemu podobného, když hotové dílo opustí. Rozdíl mezi člověkem, který jenom seče trávníky, a zahradníkem je ve stopě, kterou po sobě zanechají. Sekáč trávy jako by tam nikdy nebyl, zahradník tam zůstane celý věk.“</p>

  <p class="calibre4">Granger pozdvihl ruku. „Jednou před padesáti lety mi promítl dědeček film natočený z rakety V-2. Viděl jste někdy výbuch atomové bomby, tu obrovskou houbu z kouře a plynů, z výšky tří set kilometrů? V té pustině kolem dokola je to jako bodnutí špendlíkem, není to vůbec nic.</p>

  <p class="calibre4">Dědeček ten film z rakety V-2 pouštěl víckrát a doufal, že se jednou naše města víc otevřou zeleni a venkovu a divočině a vpustí je do svých zdí, aby lidem připomněly, že nám na zemi je přidělen jen nepatrný prostor a že jinak žijeme v pustině, která nám může vzít, co nám dala, stejně snadno jako dýchnout na nás svým zkázonosným dechem nebo poslat na nás moře, aby nám připomnělo, že nejsme tak důležití. Dědeček říkal, že jestli zapomeneme, jak je v noci pustina blízko, jednou nás překvapí a dostane nás, protože jsme zapomněli, jak umí být strašlivá a skutečná. Rozumíte mi?“ Granger se otočil k Montagovi. „Dědeček už je po smrti řadu let, ale přísámbůh, kdybyste mi otevřel lebku, našel byste v závitech mého mozku velké plochy, kde se otiskl jeho palec. Zanechal ve mně svůj dotyk. Jak jsem prve řekl, byl sochař. Jednou mi povídal: ‚Nenávidím Římana, který se jmenuje Status Quo. Oči máš k tomu, abys uviděl co nejvíc zázraků,‘ říkal, ‚žij, jako bys měl v deseti vteřinách umřít. Poznávej svět. Je fantastičtější než všechny sny, které vyrobí a za které si dají zaplatit v továrnách. Neptej se po zárukách, nevyžaduj bezpečí, takový živočich nikdy nežil. A kdyby žil, byl by z rodu velkých lenochodů, kteří po celý den, a den za dnem, visí na stromě hřbetem dolů a prospávají život. K čertu s něčím takovým,‘ říkal, ‚zatřes stromem a shoď toho lenochoda, ať spadne na zadek.‘“</p>

  <p class="calibre4">„Podívejte se!“ vykřikl Montag.</p>

  <p class="calibre4">A v tom okamžiku válka začala a skončila.</p>

  <p class="calibre4">Muži kolem Montaga později nedokázali říct, jestli skutečně něco viděli. Snad jenom nejnepatrnější záblesk světla a pohybu na obloze. Snad někde patnáct kilometrů, osm kilometrů nebo kilometr nad nimi byly bomby a tryskové bombardéry. Objevily se na nejkratší zlomek vteřiny jako zrní rozseté po nebi rukou obrovského rozsévače a už strašlivou rychlostí, a přesto najednou pomalu, svištěly bomby dolů na jitřní město, které bombardéry zanechaly za sebou. Bombardování skončilo prakticky v okamžiku, kdy posádky tryskových letadel spatřily cíl a v rychlosti sedmi tisíc kilometrů za hodinu daly rozkaz bombometčíkovi. Bleskurychle, jako švih kosy, válka skončila. Jakmile se trhlo táhlem bombové spouště, bylo po válce. A teď, o celé tři vteřiny dřív – tak to pojme historie –, než bomby dopadly, oblétly nepřátelské stroje půlku viditelného světa podobné kulkám, v jejichž existenci divoch z pralesů těžko uvěří, protože nejsou vidět. Přesto – srdce se náhle zastaví, tělem zaškube křeč a překvapená krev volně vyteče na vzduch. Mozek rozptýlí pár svých cenných vzpomínek a zmatený zemře.</p>

  <p class="calibre4">Tomuhle nebylo třeba věřit. Bylo to pouhé gesto. Nad vzdáleným městem zahlédl Montag mávnutí obrovské ocelové pěsti, jenže on věděl, co znamená řev tryskových motorů, který bude slyšet až po vykonané práci: <i class="calibre3">Rozdrťte všechno napadrť, nenechte kámen na kameni. Zkáza. Smrt.</i></p>

  <p class="calibre4">Rukama bezmocně vztaženýma vzhůru a vypjatou myslí zadržel Montag na chviličku bomby na obloze. „Utíkejte!“ křičel na Fabera. A na Clarissu: „Utíkejte!“ Na Mildred: „Uteč, uteč odtamtud!“ Ale vzpomněl si, že Clarissa je mrtvá. A Faber je určitě pryč. Někde v hlubokých venkovských údolích ujížděl autobus, který vyjel v pět hodin ráno z jednoho místa zkázy vstříc jinému. Ačkoli se zkáza dosud neuskutečnila, dosud visela ve vzduchu, přece byla tak jistá, jak jen to člověk může zaručit. Dříve než autobus ujede po silnici padesát metrů, jeho cíl se stane prázdným pojmem a místo, kde začal svou pouť, se změní z velkoměsta v hromadu odpadu.</p>

  <p class="calibre4">A Mildred…</p>

  <p class="calibre4">Utíkej, uteč!</p>

  <p class="calibre4">Viděl ji někde v hotelovém pokoji, v posledním zlomku vteřiny, který ještě zbýval, bomby metr, decimetr, centimetr nad budovou. Viděl ji, jak se naklání k velkým třpytivým stěnám plným barev a pohybu, odkud na ni v jednom kuse mluví její rodinka, kde rodinka žvatlá a žvaní a říká jí jménem a usmívá se na ni a nic nepoví o bombě, která je dva centimetry, teď jeden a teď půl centimetru nad střechou hotelu. Mildred se ke stěně naklání blíž a blíž, jako by tam ten nesmírně hladový pohled mohl vypátrat tajemství jejího bezesného neklidu. Úzkostně, nervózně se sklání, jako by se chtěla ponořit, klesnout, spadnout do vířící nesmírnosti barev, utonout v jejich pestré blaženosti.</p>

  <p class="calibre4">První bomba dopadla.</p>

  <p class="calibre4">„Mildred!“</p>

  <p class="calibre4">Možná – kdo se to kdy dozví – možná že právě ty velké vysílačky a jejich paprsky barev a světla a hovoru a žvanění se jako první rozplynuly v zapomnění.</p>

  <p class="calibre4">Jak Montag padal a natáhl se na zemi, viděl nebo cítil, nebo se mu zdálo, že vidí a cítí, jak telestěny před Mildrediným zrakem zastírá tma, že slyší její zavřísknutí, protože v miliontině času, který ještě zbýval, spatřila v černé stěně odraz vlastního obličeje, v zrcadle místo v křišťálové kouli, a byl to obličej primitivně prázdný, jen sám se sebou v té místnosti, nic nevyjadřující, vyhladovělý a stravující sám sebe. Konečně poznala, že to je její vlastní tvář, a rychle vyjela pohledem nahoru na strop v okamžiku, kdy se strop a celá konstrukce budovy na ni zřítily, strhly ji s tisíci tunami cihel, kovu, omítky a dřeva dolů do podzemních kobek, tam se setká s dalšími lidmi prchajícími do sklepa, kde se jich exploze zbaví svým nesmyslným způsobem.</p>

  <p class="calibre4">Už jsem si vzpomněl. Montag se přitiskl k zemi. Už jsem si vzpomněl. V Chicagu. V Chicagu před mnoha lety. Millie a já. Tam jsme se setkali. Teď si vzpomínám. V Chicagu. Před mnoha lety.</p>

  <p class="calibre4">Detonace vzedmula obrovskou vzduchovou vlnu podél řeky a přes ni, smetla lidi jako řadu kostek domina, vodu z řečiště rozstříkla ve sprškách vysoko do vzduchu, zvedla mračna prachu, zacloumala korunami stromů, takže žalostně hučely, když kolem nich letěla obrovská vichřice na jih. Montag se schoulil, stočil se do klubíčka, pevně zavřel oči. Jedenkrát mrkl. A v tom okamžiku spatřil ve vzduchu místo bomb město. Vyměnily si místa. V příštím, sotva postižitelném zlomku vteřiny město stálo, k nepoznání přestavěné, obrovitější, než kdy doufalo nebo se snažilo být, obrovitější, než je lidé vystavěli, vybudované nyní z chuchvalců rozdrceného betonu a jiskřící roztrhaným kovem, gigantická zeď, zavěšená jako obrácená lavina, milion barev, milion kuriozit, dveře, kde mělo být okno, střecha místo základů, přední stěna namísto zadní – a pak se město převrátilo a zřítilo se na zem mrtvé.</p>

  <p class="calibre4">Jeho smrtelné zachroptění k nim dolétlo až později.</p>

  <p class="center">* * *</p>

  <p class="first">Montag ležící na břehu, oči plné prachu a pevně slepené, v zavřených ústech prach rozpuštěný v jemný vlhký cement, Montag, jímž zmítaly vzdechy a pláč, si teď znovu v duchu opakoval: vzpomínám si, vzpomínám si, vzpomínám si na něco jiného. Co je to? Ano, ano, kus knihy <i class="calibre3">Kazatel</i>. Kus <i class="calibre3">Kazatele</i> a <i class="calibre3">Zjevení</i>. Kus té knihy, kousek, honem, honem, než to zmizí, než se ten otřes uklidní, než vítr zemře. Kniha <i class="calibre3">Kazatel</i>. Takhle. Přeříkával si to tiše pro sebe, natažen na otřásající se zemi, přeříkával ta slova mnohokrát a pamatoval si je bez námahy a dokonale, nepletla se mu do nich žádná Pelhamova pasta, byl to kazatel sám, stál v jeho myšlenkách, hleděl na něho…</p>

  <p class="calibre4">„Podívejte!“ řekl nějaký hlas.</p>

  <p class="calibre4">Muži leželi a lapali po dechu jako ryby rozhozené na trávě. Křečovitě se drželi země, jako se děti drží známých věcí, i když jsou studené a bez života, nehledě na to, co se stalo nebo stane, jejich prsty vězely zaťaté v blátě a všichni křičeli, ústa otevřená, aby jim nepopraskaly ušní bubínky, aby nepřišli o rozum. Montag křičel s nimi na protest proti vichřici, která jim rvala tváře a trhala rty a pod jejímiž poryvy se jim spustila z nosu krev.</p>

  <p class="calibre4">Pozoroval, jak obrovský mrak prachu dosedá na zem a jak na jejich svět klesá obrovské ticho. A jak tam ležel, zdálo se, že vidí každičké zrnko prachu a každé stéblo trávy, že slyší každý výkřik, zvolání a zašeptání, které se teď na světě ozývá. Ticho padalo do sypkého prachu a s ním čas, jehož jim asi bude třeba, aby se rozhlédli kolem, aby dokázali smysly pojmout skutečnost tohoto dne.</p>

  <p class="calibre4">Podíval se na řeku. Poplujeme po řece. Pohlédl na starou železniční trať. Nebo půjdeme po ní. Anebo teď půjdeme po silnicích a budeme mít čas, abychom v sobě shromažďovali věci. A jednou, až v nás uzrají, vyjdou našima rukama a našimi ústy. Mnoho jich bude špatně, ale právě dost jich bude správně. Dnes se prostě vydáme na cestu, budeme poznávat svět a jak to na světě chodí, o čem se mluví, jak to na světě doopravdy vypadá. Já chci teď vidět všechno. A i když nic z toho, co v sobě ze světa nashromáždím, nebudu já, po nějakém čase se to všechno ve mně sloučí a vytvoří mě to. Podívejte se na ten okolní svět, panebože, rozhlédněte se kolem, mimo mě, někam mimo můj obličej; jediná možnost, jak se světa doopravdy zmocnit, je uložit ho tam, kde z něho budu nakonec já sám, kde mi vnikne do krve, kde bude kolovat tisíckrát, desettisíckrát za den. Popadnu ho, aby mi nikdy neutekl. A jednoho dne to dokážu, dokážu se světa pevně držet! Dnes se ho dotýkám jedním prstem, to je začátek.</p>

  <p class="calibre4">Vítr odumřel.</p>

  <p class="calibre4">Ostatní muži ještě chvíli leželi téměř v polospánku, nebyli dosud schopní vstát a pustit se do denních povinností, do rozdělávání ohňů a shánění jídla, do tisíců drobných úkonů, pohybů rukou a nohou. Leželi a mrkali zaprášenými víčky. Bylo slyšet jejich rychlé oddychování, které se postupně zpomalovalo, až se zpomalilo…</p>

  <p class="calibre4">Montag se posadil.</p>

  <p class="calibre4">Ale víc se nepohnul. Ostatní muži udělali totéž. Černého horizontu se načervenalým proužkem dotýkalo slunce. Vzduch by chladný a prosycený blížícím se deštěm.</p>

  <p class="calibre4">Granger mlčky vstal, ohmatal si ruce a nohy, zaklel, polohlasně klel bez ustání a po tvářích mu tekly slzy. Odšoural se k řece a díval se proti proudu.</p>

  <p class="calibre4">„Je z něho placka,“ řekl po dlouhém mlčení. „Město vypadá jako hromada prášku do pečiva. Je pryč.“ A za dlouhou chvíli poté: „Rád bych věděl, kolik jich vědělo, že se to na ně valí. Rád bych věděl, kolik jich to překvapilo.“</p>

  <p class="calibre4">A jinde na světě, ptal se v duchu Montag, kolik jiných měst zemřelo? A kolik u nás? Sto? Tisíc?</p>

  <p class="calibre4">Někdo rozškrtl sirku, přidržel ji pod kouskem suchého papíru, který vytáhl z kapsy, strčil ho pod hrstku trávy a listů a po chvilce přiložil pár větviček. Byly vlhké a prskaly, ale nakonec chytly a při východu slunce se v časném jitru oheň rozhořel a muži se zvolna odvraceli od řeky, oheň je přitahoval. Přicházeli rozpačitě, neměli co říct, a tak se skláněli k plamenům a slunce zbarvovalo jejich zátylky.</p>

  <p class="calibre4">Granger rozvázal pytlík z voskového plátna, měl v něm kousek slaniny. „Trochu se najíme. Potom se otočíme a půjdeme proti proudu. Budou nás tam potřebovat.“</p>

  <p class="calibre4">Někdo vytáhl malou pánvičku, položili na ni slaninu a pánvičku postavili na oheň.</p>

  <p class="calibre4">Po chvilce se začala slanina na pánvičce kroutit a prskání škvařeného tuku naplnilo ranní vzduch svou vůní. Muži ten obřad sledovali mlčky.</p>

  <p class="calibre4">Granger se zahleděl do ohně. „Fénix.“</p>

  <p class="calibre4">„Cože?“</p>

  <p class="calibre4">„Dávno před Kristem žil jeden strašně hloupý pták jménem Fénix, vždycky za pár století si vystavěl pohřební hranici a sám se na ní upálil. To byl určitě blízký příbuzný Člověka. Ale pokaždé, když se upálil, vyskočil z popela a sám se zase se vším všudy porodil. Zdá se, že děláme totéž, pořád znova a znova, jenže máme jednu vlastnost, kterou Fénix neměl. My víme, co děláme, jakou ničemnou věc. Víme, co jsme za posledních tisíc let nadělali ničemných věcí, a jestliže tohle víme a máme to pořád před očima, přestaneme jednou stavět ty proklaté pohřební hranice a přestaneme na ně skákat. V každé generaci získáme o trošku víc lidí, kteří nezapomínají.“</p>

  <p class="calibre4">Odtáhl pánvičku z ohně, nechal slaninu vystydnout a pomalu, zamyšleně ji snědli.</p>

  <p class="calibre4">„Tak, a teď se vydáme proti proudu,“ řekl Granger. „A mějte na mysli jedno: nejste důležití. Nejste všechno. Jednou snad náklad, který s sebou vláčíme, někomu pomůže. Ale vždyť ani tenkrát, když jsme měli knihy po ruce, nevyužívali jsme toho, co jsme z nich získávali. My jsme doslova uráželi mrtvé. My jsme doslova plivali na hroby všech těch, kteří zemřeli před námi. V příštím týdnu, měsíci, roce potkáme spoustu osamělých lidí. A když se nás zeptají, co děláme, můžeme říct: pamatujeme si. Tímhle nakonec zvítězíme. A jednoho dne si toho budeme pamatovat tolik, že zkonstruujeme největší bagr v dějinách, vyhrabeme největší hrob všech dob, hodíme do něho válku a zaházíme ji. Teď pojďte, nejdřív vystavíme továrnu na zrcadla, celý příští rok nebudeme vyrábět nic než zrcadla a pořádně se do nich budeme dívat.“</p>

  <p class="calibre4">Dojedli a uhasili oheň. Všude kolem se rozednívalo, jako by někdo povytáhl knot v růžové lampě. Ptáci, kteří překotně odletěli, se teď vraceli a usedali na větve stromů.</p>

  <p class="calibre4">Montag vykročil cestou na sever a za chvíli zjistil, že ostatní zůstávají za ním. Překvapilo ho to, ustoupil, aby kolem něho mohl projít Granger, ale ten se na něho jen podíval a pokynul mu, aby šel dál. Montag kráčel vpředu. Hleděl na řeku, na oblohu a na rezavějící koleje, které se táhly do dálky, kde byly farmy, kde stály stodoly plné sena, kudy prošlo v noci množství lidí opouštějících město.</p>

  <p class="calibre4">Později, za měsíc nebo snad za půl roku, ale jistě ne později než za rok, půjde tudy opět, sám, a půjde pořád dál, až ty lidi dohoní.</p>

  <p class="calibre4">Ale teď je čekala dlouhá cesta od rána až do poledne, a jestliže šli mlčky, bylo to proto, že museli o všem přemýšlet a mnohé si zapamatovat. Možná že později dopoledne, až vystoupí slunce výš nad obzor a zahřeje je, začnou hovořit nebo prostě jen říkat věci, které si zapamatovali, aby se přesvědčili, že tu jsou, aby si byli úplně jistí, že jsou v bezpečí v jejich nitru. Montag ucítil pomalé zavíření slov, pomalé zabublání. A až přijde řada na něho, co řekne on? Co bude moct nabídnout v den, jako je tento, aby tuhle cestu trochu ulehčil? Všeliká věc má jistý čas. Ano. Čas boření a čas stavění. Ano. Čas mlčení a čas mluvení. Ano, tohle všechno. Ale co ještě. Co ještě? Něco, něco…</p>

  <p class="calibre4"><i class="calibre3">A z obou stran potoka bylo dřevo života, přinášející dvanáctero ovoce, na každý měsíc vydávající ovoce své a listí své ke zdraví národů.</i></p>

  <p class="calibre4">Ano, řekl si v duchu Montag, tohle si schovám na poledne. Na poledne…</p>

  <p class="calibre4">Až přijdeme do města.</p>
<p class="pwm-9qnw5bm-over-8">&#160;</p>
<div><img src="../../hline.jpg" alt="hline" style="width:1px;" /></div>
</body>
</html>
