<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
<style type="text/css">
/*<![CDATA[*/
/*]]>*/
</style>
</head>
  <body class="calibre">
  <h1 title="ČÁST PRVNÍ, OHNIŠTĚ A SALAMANDR" id="sigil_toc_id_1" class="calibre2"><span class="heading_first">ČÁST PRVNÍ</span><span class="heading_second">OHNIŠTĚ A SALAMANDR</span></h1>

  <p class="first">Byla to rozkoš – pálit.<span class="sline">	 			                                   		 	</span>
</p>

  <p class="calibre4">Pozoroval s obzvláštní rozkoší, jak jsou předměty pohlcovány, jak věci černají a jak se mění. Když svíral v dlaních mosaznou trysku – toho obrovského hada, který plival na svět jedovatý petrolej –, krev mu bušila ve spáncích a jeho ruce byly rukama podivuhodného dirigenta řídícího veškeré symfonie žáru a ohně, v nichž mizí cáry a zuhelnatělé zbytky dějin. V očích pod helmou se symbolickým číslem 451, nasazenou na lhostejné hlavě, vzplál oranžový žár, když si představil, co bude následovat: stiskl zapalovač a dům se vzepjal ve žravých plamenech, které zbarvily večerní oblohu do červena, do žluta a do smolné černě. Kráčel obklopen rojem světlušek. A když poletující, žárem zkroucené knihy umíraly u vchodu a na trávníku kolem domu, pocítil neodolatelnou chuť strčit do té žhnoucí pece klacek a na něm opékat pěnové bonbony, jak se to u ohníčků dělávalo. Knihy se ve víru jisker vznesly vzhůru a letěly pryč ve větru, který potemněl dýmem spáleniště.</p>

  <p class="calibre4">Montag se zuřivě zašklebil, jako se šklebí každý, koho plameny ožehnou a donutí, aby couvl.</p>

  <p class="calibre4">Věděl, že až se vrátí na požárnickou stanici a mrkne na sebe do zrcadla, bude vypadat jako kabaretní zpěvák pomazaný opáleným korkem. A později, až bude usínat, ucítí ve tmě, jak se mu svaly na tváři dosud stahují oním zuřivým šklebem. Pokud se pamatoval, ten úsměv ho neopouštěl, nikdy ho neopouštěl.</p>

  <p class="center">* * *</p>

  <p class="first">Pověsil helmu černou jako krovky brouka a vyleštil ji, pečlivě pověsil i ohnivzdornou vestu, vydatně se osprchoval a pak se s rukama v kapsách a pískaje si vydal horním patrem požárnické stanice k poplachovému otvoru v podlaze a propadl dolů. V poslední chvíli, když už se zdálo, že dojde k neštěstí, vytáhl ruce z kapes a zabrzdil pád tím, že se chytil lesklé tyče. Sklouzl po ní, tyč zadrnčela a on se zastavil, paty pár centimetrů nad betonovou podlahou.</p>

  <p class="calibre4">Vyšel z požárnické stanice a kráčel půlnoční ulicí k podzemní dráze, kde tichý pneumatický vlak bezhlučně klouzal naolejovaným žlabem a pak ho se závanem teplého vzduchu vypustil do krémově vykachlíkované chodby, kterou stoupalo pohyblivé schodiště k povrchu.</p>

  <p class="calibre4">Dal se schodištěm vynést na tichý noční vzduch a stále si hvízdal. Téměř zamyšleně zamířil k rohu ulice, ačkoli nepřemýšlel o ničem určitém. Ale než dospěl na roh, zpomalil chůzi – jakoby z neznáma přiletěl závan větru, jako by na něj někdo zavolal jménem.</p>

  <p class="calibre4">Když se po několik posledních nocí vracel za svitu hvězd domů, měl pokaždé na tomto nároží velmi neurčitý pocit spojený s chodníkem. Cítil, že na něm až do poslední chvilky, než zahnul za roh, někdo stál. Zdálo se, že ovzduší je zde prosyceno zvláštním klidem, jako by tu potichu čekal někdo, kdo se chviličku před jeho příchodem prostě změní v stín a nechá ho projít. To snad čich mu prozradil slaboučkou vůni, snad ucítil na hřbetě rukou a na tváři, že vzduch je teplejší právě na tomto místě, kde jej možná na zlomek okamžiku o několik stupňů ohřálo tělo člověka, který tam stál. Bylo to nepochopitelné. Pokaždé, když zabočil za roh, viděl jenom bílý nepoužívaný hrbolatý chodník, kde jedné noci jako by něco rychle mizelo přes trávník, dřív než to mohl rozpoznat nebo než mohl promluvit.</p>

  <p class="calibre4">Dnes však zpomalil chůzi, téměř se zastavil. Mysl předběhla jeho kroky a chystala se obejít roh za něj, když tu jako by zaslechl nepatrný šepot. Dýchá tam někdo? Nebo snad někdo, kdo tam tiše stojí a čeká, jenom objemem svého těla stlačuje vzduch?</p>

  <p class="calibre4">Zahnul za roh.</p>

  <p class="calibre4">Po chodníku zalitém světlem měsíce letělo podzimní listí, takže se zdálo, jako by dívka, která se pohybovala v jeho proudu, ujížděla vpřed, nechávala se pohybem větru a listí unášet. S hlavou skloněnou pozorovala své střevíce brodící se ve zvířených listech. Měla útlou, mléčně bílou tvář a v ní výraz duchovního hladu, jenž vše s neúnavnou dychtivostí ohmatával. Zírala na všechno bledá překvapením; tmavé oči hleděly na svět tak soustředěně, že jim žádné hnutí neušlo. Měla na sobě bílé šaty a ty jemňounce šustily. Téměř se mu zdálo, že slyší, jak dívka při chůzi pohybuje rukama – a teď mizivě nepatrný zvuk, bělostné zachvění tváře, kterou k němu obrátila, když zjistila, že blízko ní stojí uprostřed chodníku muž a čeká.</p>

  <p class="calibre4">V korunách stromů silně zahučelo, jak se z nich snášel jejich suchý déšť. Dívka se zastavila a zdálo se, že snad překvapením couvne, ale zatím zůstala stát a prohlížela si Montaga očima tak temnýma a lesklýma a živoucíma, až si pomyslel, že řekl něco neobyčejně úžasného. Věděl však, že jen pohnul rty, aby ji pozdravil, a když si všiml, že jí učaroval salamandr na jeho rukávu a odznak s Fénixem na prsou, promluvil znovu.</p>

  <p class="calibre4">„Už vím,“ řekl, „vy jste naše nová sousedka.“</p>

  <p class="calibre4">„A vy jste určitě –“ pozdvihla oči ze symbolů jeho povolání „– požárník.“ Její hlas se vytrácel.</p>

  <p class="calibre4">„Říkáte to nějak divně.“</p>

  <p class="calibre4">„Poznala bych – poznala bych to se zavřenýma očima,“ řekla pomalu.</p>

  <p class="calibre4">„Co – pach petroleje? Moje žena si na něj pořád stěžuje,“ zasmál se. „Člověk se ho nikdy úplně nezbaví.“</p>

  <p class="calibre4">„Ne, to nezbaví,“ řekla stísněně.</p>

  <p class="calibre4">Cítil, že kolem něho obchází, převrací ho naruby, jemně jím třese a vyndává mu věci z kapes, aniž se jedinkrát pohnula.</p>

  <p class="calibre4">„Pro mě,“ řekl, protože mlčení trvalo už dlouho, „je petrolej jako voňavka.“</p>

  <p class="calibre4">„Opravdu vám tak připadá?“</p>

  <p class="calibre4">„Samozřejmě. Proč by ne?“</p>

  <p class="calibre4">Dala si s odpovědí načas, aby o tom mohla přemýšlet. „Nevím.“ Otočila se k chodníku, který vedl k jejich domovům. „Nebude vám vadit, když půjdu s vámi? Já jsem Clarissa McClellanová.“</p>

  <p class="calibre4">„Clarissa. Já jsem Guy Montag. Jen pojďte se mnou. Co se tu tak v noci potulujete? Kolik vám je?“</p>

  <p class="calibre4">Šli po stříbřitém chodníku nocí, jíž vál vlahý i chladivý vítr, ve vzduchu slabounce voněly meruňky a jahody, on se rozhlédl kolem sebe a uvědomil si, že v téhle pokročilé roční době to není možné.</p>

  <p class="calibre4">Byla tu jenom ta dívka. Šla teď s ním, v měsíčním světle svítila její tvář jako sníh a on věděl, že v hlavě převrací jeho otázky a přemýšlí, jak by mu na ně nejlépe odpověděla.</p>

  <p class="calibre4">„Je mi sedmnáct a jsem cvok,“ řekla. „Můj strýček říká, že to jde jedno s druhým. Prý když se tě lidi budou ptát, kolik ti je, pověz jim, že sedmnáct a že jsi cvok. – Že se takhle v noci pěkně jde? Já ráda čichám k věcem a dívám se na ně a někdy zůstanu vzhůru a prochodím celou noc a dívám se na východ slunce.“</p>

  <p class="calibre4">Šli dál a opět mlčeli, až konečně řekla zamyšleně: „Víte, já se vás vůbec nebojím.“</p>

  <p class="calibre4">Překvapilo ho to. „Proč byste se měla bát?“</p>

  <p class="calibre4">„Tolik lidí se vás bojí. Myslím vás požárníků. Ale vy jste vlastně docela normální člověk…“</p>

  <p class="calibre4">Spatřil v jejích očích sama sebe, zachyceného ve dvou zářících kapkách lesklé tekutiny, sama sebe, černého a maličkého, do všech podrobností, s rýhou kolem úst, se vším všudy, jako by její oči byly dva zázračné kousky jantaru a mohly ho oblít a nedotčeného uchovat. Její obličej, obrácený teď k němu, byl z křehkého mléčného skla a prosvítalo jím měkké nezhasínající světlo. Nebylo to hysterické světlo elektrické žárovky, ale – co? Podivně příjemné, vzácné a lichotivé světlo svíčky. Kdysi dávno, ještě když byl malý, byla jednou v elektrárně porucha. Matka tehdy našla a rozsvítila poslední svíčku a na hodinku znovu objevili osvětlení, v němž prostor ztratil svoje nesmírné rozměry, schoulil se útulně kolem nich a oni, matka a syn, v něm zůstali sami, změnění a doufající, že elektrárna ještě chvíli nebude fungovat…</p>

  <p class="calibre4">A potom Clarissa McClellanová řekla:</p>

  <p class="calibre4">„Můžu se vás na něco zeptat? Jak dlouho jste u požárníků?“</p>

  <p class="calibre4">„Od dvaceti. Už deset let.“</p>

  <p class="calibre4">„A přečtete si někdy některou z těch knih, které pálíte?“</p>

  <p class="calibre4">Zasmál se. „To je protizákonné!“</p>

  <p class="calibre4">„No, jasně.“</p>

  <p class="calibre4">„Je to pěkná práce. V pondělí spálit Millayovou, ve středu Whitmana, v pátek Faulknera, spálit je na popel a potom spálit ten popel. To je naše oficiální stanovisko.“</p>

  <p class="calibre4">Šli dál a dívka řekla:„Je to pravda, že kdysi dávno požárníci požáry hasili, místo aby je zakládali?“</p>

  <p class="calibre4">„Ne, domy byly samozřejmě odjakživa ohnivzdorné.“</p>

  <p class="calibre4">„To je divné. Jednou jsem slyšela, že kdysi dávno hořívaly domy nešťastnou náhodou a že lidi volali požárníky, aby plameny uhasili.“</p>

  <p class="calibre4">Zasmál se.</p>

  <p class="calibre4">Prudce k němu otočila hlavu. „Proč se smějete?“</p>

  <p class="calibre4">„Já nevím.“ Znovu se rozesmál a pak se zarazil. „Proč se ptáte?“</p>

  <p class="calibre4">„Smějete se, ačkoli jsem neřekla nic k smíchu, a hned mi odpovídáte. Ani na chvilku se nezamyslíte nad tím, co jsem se vás ptala.“</p>

  <p class="calibre4">Zastavil se. „Vy jste ale divná,“ řekl a pohlédl na ni. „Zdvořilá moc nejste.“</p>

  <p class="calibre4">„Nechtěla jsem vás urazit. Myslím, že jenom trochu moc pozoruju lidi.“</p>

  <p class="calibre4">„No, a tohle pro vás nic neznamená?“ poklepal na číslo 451 přišité na uhlově černém rukávu.</p>

  <p class="calibre4">„Ano,“ zašeptala. Přidala do kroku. „Díval jste se někdy na tryskové automobily, jak se ženou tamhle po bulváru?“</p>

  <p class="calibre4">„Zamlouváte, o čem jsme se bavili!“</p>

  <p class="calibre4">„Někdy si myslím, že řidiči vůbec nevědí, jak vypadá tráva nebo květiny, protože nikdy nejedou dost pomalu, aby je viděli,“ řekla. „Kdyby člověk ukázal řidičovi zelenou šmouhu, řekne: ‚Aha, to je tráva!‘ A růžovou šmouhu? ‚To je růžový sad!‘ Bílé šmouhy jsou domy. Hnědé šmouhy jsou krávy. Strýček jel jednou na dálnici pomalu. Jel šedesátkou a zavřeli ho na dva dny. Nepřipadá vám to směšné a taky smutné?“</p>

  <p class="calibre4">„Moc přemýšlíte,“ řekl Montag stísněně.</p>

  <p class="calibre4">„Málokdy se dívám na telestěny a málokdy chodím na závody nebo do zábavních parků. Proto mám asi spoustu času na bláznivé myšlenky. Viděl jste ty sedmdesát metrů dlouhé reklamní tabule venku za městem? Víte, že kdysi byly tabule jenom sedm metrů dlouhé? Jenže auta se začala hnát tak rychle, že museli reklamy protáhnout, aby se daly přečíst.“</p>

  <p class="calibre4">„To jsem nevěděl,“ úsečně se zasmál Montag.</p>

  <p class="calibre4">„Vsaďte se, že vím ještě něco, co vy nevíte. Ráno je na trávě rosa.“</p>

  <p class="calibre4">Najednou si nemohl vzpomenout, jestli tohle věděl nebo ne, a to ho podráždilo.</p>

  <p class="calibre4">„A když se dobře podíváte,“ ukázala na oblohu, „uvidíte na měsíci muže.“</p>

  <p class="calibre4">Už dávno se tam nepodíval.</p>

  <p class="calibre4">Zbytek cesty ušli beze slova, ona zamyšlená, on v rdousivé a nepříjemné zamlklosti na ni vrhal obviňující pohledy. Když došli k jejímu domu, byla v něm rozsvícená všechna světla.</p>

  <p class="calibre4">„Co se děje?“ Montag zřídkakdy viděl v domě tolik světel.</p>

  <p class="calibre4">„Nic, to jenom moje maminka, otec a strýček vysedávají a hovoří. Je to skoro, jako když někdo chodí pěšky, jenomže je to vzácnější. Strýčka zavřeli ještě jednou – neříkala jsem vám to už? – protože chodil pěšky. My jsme strašně zvláštní rodina.“</p>

  <p class="calibre4">„Ale o čem pořád mluvíte?“</p>

  <p class="calibre4">Zasmála se tomu. „Dobrou noc!“ Vykročila k domu. Potom, jako by si na něco vzpomněla, se vrátila a zvědavě a udiveně si ho prohlížela. „Jste šťastný?“ zeptala se.</p>

  <p class="calibre4">„Co jestli jsem?“ zvolal.</p>

  <p class="calibre4">Ale ona už byla pryč, odběhla v měsíčním svitu. Domovní dveře se neslyšně zavřely.</p>

  <p class="center">* * *</p>

  <p class="first">„Šťastný. Tak hloupě se ptát!“</p>

  <p class="calibre4">Přestal se smát.</p>

  <p class="calibre4">Vložil ruku do rukavicového otvoru domovních dveří, aby poznaly jeho dotyk. Domovní dveře se otevřely.</p>

  <p class="calibre4">Samozřejmě že jsem šťastný. Co ji to napadlo? Nebo nejsem? zeptal se tichých pokojů. Stál a hleděl vzhůru na mřížku ventilátoru v hale a náhle si vzpomněl, že za mřížkou je něco schované, něco, co jako by pokukovalo dolů po něm. Rychle odvrátil zrak.</p>

  <p class="calibre4">Podivná noc a podivné setkání! Nepamatoval se na nic podobného, vyjma jednoho odpoledne před rokem, kdy potkal v parku jakéhosi starce a dali se spolu do řeči…</p>

  <p class="calibre4">Montag zatřásl hlavou. Zahleděl se na holou stěnu. Byla tam dívčina tvář, ve vzpomínce opravdu krásná, vlastně udivující. Měla obličej drobný jako ciferník malého budíčku, nejasně viditelný v temném pokoji uprostřed noci, když se člověk probudí, aby se podíval, kolik je, a spatří ciferník, který mu ukazuje hodinu a minutu a vteřinu v bělostném mlčení a svitu, jistota sama, která ví, co má říct o noci rychle ubíhající vstříc dalším temnotám, ale plynoucí též vstříc novému slunci.</p>

  <p class="calibre4">„Co je?“ zeptal se Montag svého druhého já, toho idiota v jeho podvědomí, který se v něm časem pohnul a zablábolil, nezávislý na vůli, zvyku a vědomí.</p>

  <p class="calibre4">Ohlédl se znovu na stěnu. Její tvář – podobala se zrcadlu. Hloupost! Kolik zná člověk lidí, kteří odrážejí jeho vlastní světlo? Lidé jsou častěji – hledal přirovnání a našel je ve svém oboru – pochodněmi, které dohořívají, až zhasnou závanem větru. Jak zřídka přijme a zrcadlí obličej někoho jiného váš výraz, vaši vlastní, nejniternější, chvějící se myšlenku?</p>

  <p class="calibre4">Ta dívka měla neuvěřitelnou schopnost vžít se do člověka; podobala se dychtivému divákovi v loutkovém divadle, vytušila každé zachvění očního víčka, každý pohyb ruky, každé škubnutí prstu ještě dřív, než k němu došlo. Jak dlouho spolu šli? Tři minuty? Pět? Teď mu ta doba připadala nesmírně dlouhá. Její postava na jevišti před ním byla obrovská a jaký stín vrhalo na stěnu její štíhlé tělo! Cítil, že kdyby ho zasvědilo oko, možná by zamrkala. A kdyby se mu lícní svaly nepatrně napjaly, zívla by dávno před ním.</p>

  <p class="calibre4">Když teď o tom přemýšlím, napadlo ho, skoro se zdá, že na mě tam na ulici čekala – a tak pozdě v noci…</p>

  <p class="calibre4">Otevřel dveře do ložnice.</p>

  <p class="calibre4">Bylo mu, jako by po západu měsíce vcházel do studeného mramorového sálu mauzolea. Naprostá tma, ani náznak stříbrného světa venku, okna neprodyšně zavřená, komnata podobající se hrobce, kam nemůže proniknout jediný zvuk velkoměsta. Místnost nebyla prázdná.</p>

  <p class="calibre4">Naslouchal.</p>

  <p class="calibre4">Ve vzduchu jemný ševel jakoby víření moskytů, elektrický bzukot skryté vosy, stulené ve zvláštním růžovém teplém hnízdě. Bylo trošičku slyšet hudbu, téměř dokázal rozeznat melodii.</p>

  <p class="calibre4">Cítil, že mu úsměv mizí, taje, skládá se a řadí do záhybů jako tučná kůže, jako hmota fantastické svíčky, která příliš dlouho hořela a hroutí se – teď ji někdo sfoukl. Tma. Nejsem šťastný. Nejsem šťastný. Říkal ta slova sám sobě. Uvědomil si, že to je pravý stav věcí. Nosil své štěstí jako škrabošku a ta dívka utekla se škraboškou přes trávník a nedalo se jít, zaklepat na její dveře a požádat, aby mu ji vrátila.</p>

  <p class="calibre4">Nerozsvítil a představoval si, jak asi tenhle pokoj vypadá. Jeho žena leží na posteli, nepřikrytá a chladná jako socha na víku hrobky, oči připoutané ke stropu neviditelnými ocelovými nitěmi, nehybná. V uších drobné mušličky, miniaturní rádia pevně vtisknutá dovnitř, a elektronický oceán zvuku, hudby a hlasů a znovu hudby a hlasů se valí, bez ustání se valí k pobřeží její neusínající mysli. Pokoj byl vlastně prázdný. Každou noc sem dorazily vlny a unášely ji s obrovským přílivem zvuků, odplavovaly ji bezesnou nocí k ránu. V posledních dvou letech nebylo jediné noci, aby Mildred nevyplula na to moře, aby se do něho s radostí znovu neponořila.</p>

  <p class="calibre4">V pokoji bylo chladno, ale přesto cítil, že nemůže dýchat. Nechtěl rozhrnout záclony a otevřít francouzská okna, protože nechtěl, aby do pokoje vniklo měsíční světlo. A tak s pocitem člověka, který se v nejbližší hodině zalkne nedostatkem vzduchu, šel po hmatu ke své rozestlané, oddělené, a proto chladné posteli.</p>

  <p class="calibre4">Ještě než zakopl o předmět na podlaze, věděl, že o takový předmět zakopne. Byl to pocit podobný onomu pocitu, který zakusil, než zahnul za roh a téměř porazil tu dívku. Jeho noha, vysílající před sebe vlnění, přijala signály malé překážky v cestě, jakmile se pohnula. Jeho noha kopla. Předmět slabě cinkl a ve tmě se odkutálel.</p>

  <p class="calibre4">Montag stál ztuhlý jako sloup a v noci, která smazávala všechny obrysy, naslouchal bytosti na temné posteli. Dech vycházející z nozder byl tak lehký, že by rozechvěl pouze nejnepatrnější náznaky života: lísteček, černé pírko, osamocený vlásek.</p>

  <p class="calibre4">Pořád ještě si nepřál, aby sem vniklo světlo zvenčí. Vytáhl zapalovač, ucítil salamandra, vyrytého do stříbrné plošky, stiskl jej…</p>

  <p class="calibre4">Ve světle malého plamínku, který držel v ruce, na něj pohlédly dva oblázky, dva bledé oblázky utopené v potůčku čiré vody, nad níž ubíhal běh světa a nedotýkal se jich.</p>

  <p class="calibre4">„Mildred!“</p>

  <p class="calibre4">Její tvář byla jako zasněžený ostrov, na který se mohl snést déšť, ale ona by ho neucítila; mohly jej zakrýt mraky svými letícími stíny, ale ona by je nepostřehla. Pro ni zněl jen zpěv titěrných vosiček v ucpaných uších, oči měla skelné, dech pronikal jemně, neslyšně sem a tam jejími nozdrami a jí bylo jedno, zda vchází nebo vychází, vychází nebo vchází.</p>

  <p class="calibre4">Předmět, který předtím odkopl, se teď zablyštěl u jeho postele. Skleněná lahvička od prášků na spaní, v níž bylo ještě před několika hodinami třicet tabletek a která teď ležela bez kloboučku a prázdná ve světle tenkého plamínku.</p>

  <p class="calibre4">Jak tu stál, obloha nad domem zaječela. Ozval se strašlivý zvuk, jako by se něco trhalo, jako by obří ruce roztrhly po niti tisíc mil černého plátna. Montagovi ten zvuk drásavě projel tělem. Cítil, že mu protíná hruď a štěpí ji na dvě části. Přelétávaly nad ním tryskové bombardéry, přelétávaly jeden druhý, jeden druhý, jeden druhý, šest, devět, dvanáct – a ještě jeden a ještě jeden a ještě jeden a další a další a další –, všechen jekot hrůzy zastaly za něho. Otevřel ústa a nechal jimi proudit řev letadel dovnitř a ven mezi obnaženými zuby. Dům se otřásal. Plamínek v jeho dlani uhasl. Oblázky zmizely. Cítil, jak mu ruka vyletěla k telefonu.</p>

  <p class="calibre4">Tryskové bombardéry odlétly. Uvědomil si, že se jeho rty pohybují, že se téměř dotýkají mikrofonu. „První pomoc.“ Strašlivý šepot.</p>

  <p class="calibre4">Uvažoval, že řev černých tryskových letadel zřejmě rozdrtil hvězdy na prach, který do rána přikryje zemi jako podivný sníh. Taková bláznivá myšlenka ho napadla, jak tam stál, chvěl se ve tmě a jeho rty se samovolně pohybovaly.</p>

  <p class="center">* * *</p>

  <p class="first">Měli takový přístroj. Vlastně měli přístroje dva. Jeden sklouzl člověku do žaludku jako černá kobra do studny plné ozvěn a hledal tam kdejakou kaluž hnilobné vody a všechnu zahnívající minulost, která se tam nastřádala. Vypil i zelený sliz, který postupně vykvasil na hladinu. Vypil však také tu tmu? Vysál všechen jed, který tam léta nashromáždila? Živil se tiše a jen občas vydal zvuk prozrazující, že jej něco ucpalo nebo že saje naprázdno. Přístroj měl Oko. Když si lhostejný obsluhující technik nasadil zvláštní optickou kuklu, mohl se podívat do duše člověku, jemuž pumpoval žaludek. Co vidělo to Oko? O tom se nevyjádřil. Viděl, ale neviděl, co vidělo Oko. Celá záležitost se značně podobala kopání kanálu na dvorku. Žena na lůžku nebyla ničím jiným než vrstvou tvrdého mramoru, k níž se provrtali. Ale co na tom, dělejte, vrtejte hloub, vypláchněte tu prázdnotu, jestli pulzace sajícího hada může něco takového vyplavit ven. Technik stál u přístroje a kouřil cigaretu. Druhý přístroj rovněž pracoval.</p>

  <p class="calibre4">Druhý přístroj obsluhoval stejně nezúčastněný chlapík v nezašpinitelné červenohnědé kombinéze. Tenhle přístroj vypumpoval z člověka všechnu krev a nahradil ji čerstvou krví a sérem.</p>

  <p class="calibre4">„Musej se vyčistit tak i tak,“ řekl ten, co stál nad tichou ženou. „Nemá cenu vypláchnout žaludek, když se nevyčistí krev. Necháte to svinstvo v krvi a krev vám buší do mozku jako paličkou, bum, pár tisíc ran a mozek prostě vyplivne, je po něm.“</p>

  <p class="calibre4">„Mlčte!“ řekl Montag.</p>

  <p class="calibre4">„Já jen že –“ namítl technik.</p>

  <p class="calibre4">„Jste hotovi?“ zeptal se Montag.</p>

  <p class="calibre4">Pevně utáhli kohoutky přístrojů. „Hotovo.“ Montagova podrážděnost se jich vůbec nedotkla. Stáli, cigaretový dým se jim vinul okolo nosu a očí, ale ani nemrkli, ani neuhnuli pohledem. „Máte to za pět kilo.“</p>

  <p class="calibre4">„Tak poslyšte – za prvé, proč mi neřeknete, jestli se z toho dostane?“</p>

  <p class="calibre4">„Samo že bude fit. Všechno svinstvo máme tady v tom kufru, už na ni nemůže. Jak jsem řek, starou vypumpujete, novou napustíte a jste fit.“</p>

  <p class="calibre4">„Vy nejste ani jeden, ani druhý doktor. Proč nepošlou s první pomocí doktora?“</p>

  <p class="calibre4">„To tak!“ Cigareta přilepená na rtu technika se vztyčila. „Takovýchhle případů máme devět nebo deset za noc. Je to pár let, co se začaly tak množit, že na ně vymysleli tyhle speciální mašiny. Ta optická čočka, to je novinka, ale všechno ostatní je už starej krám. Na takovýhle případy nepotřebujete doktora. Na to potřebujete dva šikovný řemeslníky a za půl hodiny je to zlikvidovaný. A hele,“ otočil se k odchodu, „musíme o dům dál. Můj otofon už zas volá S. O. S. Deset bloků odtud. Taky si tam někdo přihnul ze skleničky s prášky. Kdybyste nás zase potřeboval, stačí zavolat. A ji nechte v klidu. Dali jsme jí antisedativum. Až se vzbudí, bude mít hlad. Buďte zdráv!“</p>

  <p class="calibre4">A muži s cigaretami v tenkých rtech, muži s očima útočných zmijí sebrali svůj náklad přístrojů a hadic, kufr s tekutou melancholií a s temnou lepkavou kaší bezejmenné látky a beze spěchu vyšli ze dveří.</p>

  <p class="calibre4">Montag klesl do křesla a zahleděl se na tu ženu. Oči měla přivřené a on k ní natáhl ruku, aby na dlani ucítil její teplý dech.</p>

  <p class="calibre4">„Mildred,“ řekl po chvíli.</p>

  <p class="calibre4">V duchu uvažoval: je nás příliš mnoho. Jsou nás miliardy a to je příliš mnoho. Nikdo nikoho nezná. Přijdou cizí lidi a zmocní se vás. Přijdou cizí lidi a vyrvou vám srdce. Přijdou cizí lidi a vypumpují vám krev. Panebože, kdo byli ti chlapi? V životě jsem je neviděl!</p>

  <p class="calibre4">Uplynula půlhodina.</p>

  <p class="calibre4">Ta žena měla novou krev a zdálo se, že ji to obnovilo celou. Tváře jí zrůžověly, rty měla svěží a sytě červené, hebké a klidné. Měla krev někoho jiného. Kéž by taky měla tělo, mozek a paměť někoho jiného. Kdyby tak byli mohli vzít do čistírny její mysl a vyndat věci z kapes, všechno napařit a vyčistit a vyžehlit a ráno přinést zpátky. Kdyby tak…</p>

  <p class="calibre4">Vstal, rozhrnul závěsy a otevřel dokořán okna, aby mohl dovnitř noční vzduch.</p>

  <p class="calibre4">Byly dvě hodiny ráno. Stalo se to všechno teprve před hodinou – Clarissa McClellanová na ulici, návrat domů, tma v pokoji a ta odkopnutá skleněná lahvička? Teprve před hodinou, ale svět se mezitím roztavil a znovu vyvstal v nové, bezbarvé podobě.</p>

  <p class="calibre4">Přes trávník zalitý měsíčním světlem zalétl k němu smích z domu, kde bydlela Clarissa, její otec, matka a strýček – to oni se tak klidně a upřímně smáli. Ten smích byl přirozený a srdečný, nevynucený a vycházel z domu, jehož okna tak pozdě v noci jasně zářila, zatímco ostatní domy tonuly ve tmě, každý sám pro sebe. Slyšel, jak hlasy mluví, mluví, mluví, hovoří, předou, spřádají svou hypnotizující pavučinu.</p>

  <p class="calibre4">Montag vyšel francouzským oknem a pustil se přes trávník, aniž si uvědomoval, co dělá. Zastavil se ve stínu před domem, z něhož zněl hovor, a napadlo ho, že by snad mohl zaklepat na dveře a zašeptat: „Pusťte mě dovnitř. Budu úplně zticha. Chtěl bych jenom poslouchat, o čem mluvíte.“</p>

  <p class="calibre4">Ale místo toho jen stál, ztuhlý, s ledovou maskou místo obličeje, a naslouchal hlasu nějakého muže (strýčka?), jak zvolna pronáší: „Když se to tak vezme, v dnešní době vlastně nikomu na ničem moc nezáleží. Vykašlete se na nějakého člověka, otřete to, kapesník zahodíte, vyberete si jiného, vykašlete se na něho, otřete, zahodíte. Každý se škrábe nahoru druhému po zádech. Jak chcete zahořet pro svoje mužstvo, když ani nevíte, s kým hraje, a neznáte hráče jménem? Anebo když ani nevíte, v jakých dresech vyběhnou na hřiště?“</p>

  <p class="calibre4">Montag se vrátil domů, nechal okno otevřené, zastavil se u Mildred, pečlivě ji přikryl, pak si lehl a měsíční světlo mu dopadalo na lícní kosti a na zamračené obočí, měsíční světlo, které se mu přelilo přes obě oči jako stříbrný zákal.</p>

  <p class="calibre4">Kapka deště. Clarissa. Druhá kapka. Mildred. Třetí. Strýček. Čtvrtá. Dnešní požár. První, Clarissa. Druhá, Mildred. Třetí, strýček. Čtvrtá, oheň. První, Mildred, druhá, Clarissa. První, druhá, třetí, čtvrtá, pátá, Clarissa, Mildred, strýček, oheň, prášky na spaní, nikomu na ničem nezáleží, druhému po zádech, vykašlete se, otřete, zahodíte, Clarissa, Mildred, strýček, oheň, prášky, na ničem nezáleží, vykašlete se, otřete, zahodíte. První, druhá, třetí, první, druhá, třetí! Déšť. Bouřka. Strýček se směje. Hrom rachotí po schodech. Celý svět se sype. Oheň vybuchuje jako sopka. Všechno kolem se valí do hlubiny v pěnících se, řvoucích vodách ránu vstříc.</p>

  <p class="calibre4">„Nevím už vůbec nic,“ řekl si a nechal na jazyku rozpustit oplatku s práškem na spaní.</p>

  <p class="center">* * *</p>

  <p class="first">Ráno v devět byla Mildredina postel prázdná.</p>

  <p class="calibre4">Montag vyskočil, srdce mu bušilo, vyběhl do haly a zastavil se před dveřmi do kuchyně.</p>

  <p class="calibre4">Ze stříbrného opékače topinek vyklouzla topinka a byla uchopena pavoučí kovovou ručkou, která ji namočila v rozpuštěném másle.</p>

  <p class="calibre4">Mildred se dívala, jak ručka dopravuje topinku před ni na talíř. V obou uších měla elektronické včelky, které bez ustání bzučely. Najednou zvedla oči, všimla si ho a kývla na něho.</p>

  <p class="calibre4">„Je ti dobře?“ zeptal se.</p>

  <p class="calibre4">Za deset učednických let s mušličkami otofonů v uších se dokonale naučila odezírat slova z pohybu rtů. Opět kývla. Spustila znovu opékač topinek, ten uchopil další kousek chleba a začal ho opékat.</p>

  <p class="calibre4">Montag se posadil.</p>

  <p class="calibre4">Jeho žena řekla: „Nejde mi do hlavy, jak můžu mít takový hlad.“</p>

  <p class="calibre4">„Ty –“</p>

  <p class="calibre4">„Mám hrozný hlad.“</p>

  <p class="calibre4">„Včera v noci –“ začal.</p>

  <p class="calibre4">„Špatně jsem spala. Je mi hrozně,“ pokračovala. „Panebože, to mám hlad! Nejde mi na rozum, čím to je.“</p>

  <p class="calibre4">„Včera v noci –“ začal znovu.</p>

  <p class="calibre4">Zběžně pozorovala pohyby jeho rtů. „Co včera v noci?“</p>

  <p class="calibre4">„Copak se nepamatuješ?“</p>

  <p class="calibre4">„Na co? Měli jsme tu nějaký bujarý večírek nebo co? Jako bych byla po flámu. Panebože, to mám hlad. Kdo tu byl?“</p>

  <p class="calibre4">„Pár lidí,“ řekl.</p>

  <p class="calibre4">„To jsem si myslela.“ Chroupala topinku. „Zvedá se mi žaludek, ale hlad mám jako vlk. Doufám, že jsem na tom večírku nedělala žádné hlouposti?“</p>

  <p class="calibre4">„Ne,“ odpověděl potichu.</p>

  <p class="calibre4">Opékač před něho vyklopil topinku prosáklou máslem. Odevzdaně ji vzal do ruky.</p>

  <p class="calibre4">„Ty nevypadáš, že by ses byl nějak odvázal,“ řekla jeho žena.</p>

  <p class="center">* * *</p>

  <p class="first">K večeru pršelo a celý svět by tmavý a šedivý. Stál v hale svého domu a připínal si odznak, na němž hořel oranžový salamandr. Dlouho stál v hale s pohledem upřeným na klimatizační ventilátor. Jeho žena v televizním saloně vzhlédla na chviličku od scénáře a řekla: „Podívejme se – ten člověk přemýšlí!“</p>

  <p class="calibre4">„Ano,“ odpověděl. „Chtěl bych si s tebou promluvit.“ Zarazil se. „Včera večer jsi spolykala všechny prášky, které byly v lahvičce.“</p>

  <p class="calibre4">„To bych přece neudělala,“ řekla překvapeně.</p>

  <p class="calibre4">„Lahvička byla prázdná.“</p>

  <p class="calibre4">„Něco takového bych neudělala. Proč bych to dělala?“ řekla.</p>

  <p class="calibre4">„Možná, že sis vzala dva prášky a zapomněla jsi na to, pak sis vzala ještě dva a zase jsi na to zapomněla a vzala sis další dva a byla jsi z toho tak v limbu, žes potom polykala jeden za druhým, až jsi jich v sobě měla třicet nebo čtyřicet.“</p>

  <p class="calibre4">„Prosím tě,“ řekla, „proč bych to dělala a co bych z toho měla? Taková pitomost!“</p>

  <p class="calibre4">„Nevím,“ odpověděl.</p>

  <p class="calibre4">Zřejmě se už nemohla dočkat, až odejde. „Neudělala jsem to,“ řekla. „V životě bych něco takového neudělala.“</p>

  <p class="calibre4">„No dobře, když myslíš.“</p>

  <p class="calibre4">„Přesně tak to tu říká ta paní,“ vrátila se ke svému scénáři.</p>

  <p class="calibre4">„Co dávají dnes odpoledne?“ zeptal se unaveně.</p>

  <p class="calibre4">Podruhé už od listin nevzhlédla. „Za deset minut začne hra ze seriálu ‚Hrajte s námi!‘ Poslala jsem jim pár plastových víček a dnes mi přišla poštou moje úloha. Ve scénáři jedna role není napsaná. Je to nový nápad. Chybí hospodyně, a to jsem já. Když přijde na řadu vynechávka, všichni ze třech stěn se na mě podívají a já doplním, co tam není. Tady třeba řekne ten muž: ‚Co si o tom nápadu myslíš, Heleno?‘ a koukne se na mě sem, kde sedím v centru pozornosti, chápeš? A já řeknu, já řeknu –“ Zarazila se a chvilku jela prstem pod řádkou v textu. ‚Myslím, že je to skvělé!‘ A pak hrajou dál, až ten muž zase řekne: ‚Souhlasíš s tím, Heleno?‘ a já na to: ‚Samozřejmě.‘ Že je to prima, viď, Guyi?“</p>

  <p class="calibre4">Stál v hale a hleděl na ni.</p>

  <p class="calibre4">„Je to skvělá zábava,“ řekla.</p>

  <p class="calibre4">„O čem je ta hra?“</p>

  <p class="calibre4">„Vždyť jsem ti to právě vykládala. Je v ní ten Bob a Ruth a Helena.“</p>

  <p class="calibre4">„Aha.“</p>

  <p class="calibre4">„Je to moc prima. A bude to ještě daleko zábavnější, až si budeme moct dovolit čtvrtou stěnu. Co myslíš, jak dlouho může trvat, než našetříme tolik, abychom mohli dát čtvrtou stěnu vybourat a zasadit místo ní čtvrtou telestěnu? Stojí jen dva tisíce dolarů.“</p>

  <p class="calibre4">„To je třetina mého ročního příjmu.“</p>

  <p class="calibre4">„Jsou to jen dva tisíce,“ odpověděla. „Mám dojem, že bys taky mohl občas trochu myslet na mě. Kdybychom měli čtvrtou stěnu, to by pak tenhle pokoj vůbec nebyl jako náš, střídaly by se tu pokoje všech možných lidí. Ostatně některé věci bychom si mohli odpustit, bez nich bychom taky byli živi.“</p>

  <p class="calibre4">„Však už bez nich živi jsme, abychom zaplatili tu třetí stěnu. Nejsou to ještě ani dva měsíce, co nám ji sem dali, na to jsi zapomněla?“</p>

  <p class="calibre4">„Vážně, teprve dva měsíce?“ Seděla a chvíli se na něho jen dívala. „Tak sbohem, drahoušku.“</p>

  <p class="calibre4">„Sbohem,“ řekl a odcházel, ale ještě se obrátil: „Má to šťastný konec?“</p>

  <p class="calibre4">„Ještě jsem to nedočetla.“</p>

  <p class="calibre4">Vrátil se k ní, přečetl si poslední stránku, přikývl, zavřel text a vrátil jí ho. Vyšel z domu ven do deště.</p>

  <p class="center">* * *</p>

  <p class="first">Déšť slábl a dívka šla středem chodníku s hlavou vztyčenou, tu a tam jí některá kapka smočila tvář. Když uviděla Montaga, usmála se.</p>

  <p class="calibre4">„Dobrý den!“</p>

  <p class="calibre4">Pozdravil ji a pak řekl: „Co máte dnes za lubem?“</p>

  <p class="calibre4">„Cvokárny jako obvykle. Ten déšť je příjemný. Strašně ráda chodím v dešti.“</p>

  <p class="calibre4">„Mně by se to myslím nelíbilo,“ řekl.</p>

  <p class="calibre4">„Možná že ano, kdybyste to zkusil.“</p>

  <p class="calibre4">„Nikdy jsem to nezkoušel.“</p>

  <p class="calibre4">Olízla si rty. „Déšť má dokonce lahodnou chuť.“</p>

  <p class="calibre4">„Prosím vás, proč vy musíte všechno aspoň jednou vyzkoušet?“</p>

  <p class="calibre4">„Někdy i dvakrát.“ Pohlédla na něco ve své dlani.</p>

  <p class="calibre4">„Co to tam máte?“ zeptal se.</p>

  <p class="calibre4">„To je nejspíš poslední letošní pampeliška. Vůbec mě nenapadlo, že takhle pozdě tady na trávníku nějakou najdu. Slyšel jste, že se s ní má člověk pošimrat pod bradou? Podívejte!“ Zasmála se a dotkla se květinou brady.</p>

  <p class="calibre4">„Proč?“</p>

  <p class="calibre4">„Jestli mě zažlutí, tak to znamená, že jsem zamilovaná. Zažlutilo mě to?“</p>

  <p class="calibre4">Stěží mohl udělat něco jiného než se podívat.</p>

  <p class="calibre4">„Tak co?“ zeptala se.</p>

  <p class="calibre4">„Jste tam žlutá.“</p>

  <p class="calibre4">„Výborně! Teď to zkuste vy!“</p>

  <p class="calibre4">„Na mně to nebude účinkovat.“</p>

  <p class="calibre4">„Počkejte!“ Než se stačil pohnout, strčila mu pampelišku pod bradu. Ucouvl a ona se smála: „Držte, nehýbejte se!“</p>

  <p class="calibre4">Nakoukla mu pod bradu a zamračila se.</p>

  <p class="calibre4">„Tak co?“ zeptal se.</p>

  <p class="calibre4">„To je ale hanba,“ řekla. „Vy nejste vůbec do nikoho zamilovaný.“</p>

  <p class="calibre4">„Ale ano, jsem.“</p>

  <p class="calibre4">„Není to vidět.“</p>

  <p class="calibre4">„Jsem strašně zamilovaný!“ Pokusil se představit si v duchu obličej, k němuž by se ta slova vztahovala, ale žádný obličej se neobjevil. „Jsem zamilovaný.“</p>

  <p class="calibre4">„Nedívejte se tak, prosím vás.“</p>

  <p class="calibre4">„Za to může pampeliška,“ řekl. „Vypotřebovala jste ji celou sama. Proto na mně nefunguje.“</p>

  <p class="calibre4">„Samozřejmě, určitě! Ale vidím, že jsem vám zkazila náladu, viďte? To je mi strašně líto, opravdu, moc.“ Dotkla se jeho lokte.</p>

  <p class="calibre4">„Ne, kdepak,“ odpověděl bez váhání. „Vůbec ne.“</p>

  <p class="calibre4">„Já už musím jít. Viďte, že mi to odpustíte, nechci, abyste se na mě zlobil.“</p>

  <p class="calibre4">„Nezlobím se. Ale trochu jste mě vyvedla z míry, to ano.“</p>

  <p class="calibre4">„Musím už běžet k psychiatrovi. Všichni mě k tomu nutí. Přitom všechno, co mu vykládám, si vymýšlím. Nevím, jaké má o mně mínění. Říká, že dostat se do mě je jako loupat cibuli. Tak se činím, aby měl dost slupek k olupování.“</p>

  <p class="calibre4">„Skoro se mi zdá, že toho psychiatra potřebujete,“ řekl Montag.</p>

  <p class="calibre4">„To nemyslíte vážně!“</p>

  <p class="calibre4">Nadechl se, vydechl a nakonec řekl: „Ne, to nemyslím vážně.“</p>

  <p class="calibre4">„Psychiatr chce vědět, proč chodím ven a brouzdám po lesích a pozoruju ptáky a sbírám motýly. Jednou vám svoji sbírku ukážu.“</p>

  <p class="calibre4">„Dobře.“</p>

  <p class="calibre4">„Všichni chtějí vědět, co pořád dělám. Říkám jim, že někdy třeba jen sedím a přemýšlím. Ale nikdy neřeknu o čem. Napínám je. A někdy, vykládám jim, někdy se moc ráda takhle zakloním a nechám si déšť padat do pusy. Má chuť úplně jako víno. Zkusil jste to někdy?“</p>

  <p class="calibre4">„Ne, já –“</p>

  <p class="calibre4">„Ale odpustil jste mi, viďte?“</p>

  <p class="calibre4">„Ano.“ Zamyslel se. „Ano, odpustil. Bůhvíproč. Jste divná, jen lidi dráždíte, a přece vám člověk tak lehce odpustí. Říkáte, že vám je sedmnáct?“</p>

  <p class="calibre4">„No – bude mi příští měsíc.“</p>

  <p class="calibre4">„To je divné. A zvláštní. Mé ženě je třicet, ale vy se chvílemi zdáte být o tolik starší! Nejde mi to z hlavy.“</p>

  <p class="calibre4">„Vy jste taky zvláštní, pane Montagu. Někdy dokonce zapomínám, že jste požárník. Můžu vás teďka zase rozzlobit?“</p>

  <p class="calibre4">„Co zas?“</p>

  <p class="calibre4">„Jak to začalo? Jak jste se k tomu dostal? Jak jste si vybral tohle povolání a jak vás napadlo vzít tohle místo? Vy nejste jako ti ostatní. Už jsem jich pár viděla, dost o tom vím. Když mluvím, vy se na mě díváte. Když jsem včera večer řekla něco o měsíci, vy jste se na něj podíval. To by ti ostatní nikdy neudělali. Nechali by mě mluvit a šli pryč. Nebo by mi vyhrožovali. Nikdo už nemá na nikoho čas. Vy jste jeden z mála lidí, kteří mě snesou. Proto je mi divné, že jste požárník. Prostě to k vám nějak nepatří.“</p>

  <p class="calibre4">Zdálo se mu, že se mu tělo rozpadá na horkost a chlad, na něhu a tvrdost, na chvění a nechvění a že obě ty poloviny na sebe nevraží.</p>

  <p class="calibre4">„Uděláte nejlíp, když poběžíte tam, kam máte,“ řekl.</p>

  <p class="calibre4">A ona odběhla a nechala ho tam v dešti stát. Teprve po delší době se pohnul.</p>

  <p class="calibre4">A pak při chůzi pomaličku zvrátil v dešti hlavu dozadu, jenom na chvilku, a otevřel ústa…</p>

  <p class="center">* * *</p>

  <p class="first">Mechanický Ohař spal, ale nespal, žil, ale nežil ve své tiše bzučící, jemně se otřásající, slabě osvětlené boudě v tmavém koutě požární stanice. Tlumené světlo jedné hodiny po půlnoci a měsíční záře z čisté oblohy zarámované velkým oknem se tu a tam dotkly mosazi, mědi a oceli na netvoru, který se sotva znatelně chvěl. Světlo občas zajiskřilo i v kouscích rubínového skla a na citlivých kapilárkách nylonových kartáčků v nozdrách zvířete, které se lehce, lehounce třáslo a stálo jako pavouk na osmi nohách s gumovými tlapkami.</p>

  <p class="calibre4">Montag sklouzl po mosazné tyči a vyšel ven podívat se na město. Obloha se teď úplně vyčistila. Zapálil si cigaretu a vrátil se podívat na Ohaře. Podobal se obrovské včele, která přilétla odkudsi z polí, kde je med prosáklý jedovatou zuřivostí, šílenstvím a nočním děsem. Přecpal se tím příliš vydatným nektarem a teď spal, aby se z toho neřádu vyspal.</p>

  <p class="calibre4">„Hej,“ zašeptal Montag, fascinovaný jako vždy tím mrtvým, tím živým netvorem.</p>

  <p class="calibre4">Za nocí, kdy na ně dolehla nuda, a to bylo každou noc, sklouzli požárníci po mosazných tyčích, uvedli v činnost čichový systém Ohaře, pustili na dvůr stanice krysy, někdy také kuřata a někdy koťata, která by stejně museli utopit, a potom se sázeli, kterou kočku, kuře nebo krysu chytne Ohař jako první. Zvířata nechali volně pobíhat. Za tři vteřiny bylo po hře, krysa, kočka nebo kuře bylo dopadeno uprostřed dvora, sevřeno v konejšivých tlapkách a z Ohařova čumáku vyjela deseticentimetrová dutá ocelová jehla a vbodla kořisti silnou dávku morfia nebo prokainu. Kořist potom hodili do spalovací pece. Hra začala znovu.</p>

  <p class="calibre4">Když takhle po nocích hráli, zůstával Montag většinou nahoře. Před dvěma lety si jednou přisadil s nejlepšími hráči, prohrál týdenní výplatu a musel snést výlevy Mildrediny šílené zlosti a dívat se, jak jí na spáncích nabíhají žíly a na tvářích vyskakují rudé skvrny. Teď obvykle lehával v noci na své palandě, obličejem ke zdi, a naslouchal výbuchům smíchu zdola a pobíhání krysích nožek podobajícímu se šelestu ve strunách klavíru, naslouchal houslovému pištění myšek a nesmírnému, stín vrhajícímu, v pohyb uváděnému tichu Ohaře, který jako noční můra vyráží do prudkého světla, hledá, chytne oběť, vbodne jehlu a vrací se do boudy umřít, jako když se otočí vypínačem.</p>

  <p class="calibre4">Montag se dotkl Ohařova čumáku.</p>

  <p class="calibre4">Ohař zavrčel.</p>

  <p class="calibre4">Montag uskočil.</p>

  <p class="calibre4">Ohař se v boudě nadzdvihl, pohlédl na něho a v jeho náhle oživlých očních žárovkách zajiskřilo modrozelené neonové světýlko. Znovu zavrčel a znělo to jako prazvláštní vrzající směs praskotu elektřiny, prskotu smažení, skřípění kovu, vrzání ozubených kol, zřejmě rezivých a podezřele vyviklaných.</p>

  <p class="calibre4">„Ne, ne, chlapče,“ řekl Montag s tlukoucím srdcem.</p>

  <p class="calibre4">Viděl, jak se stříbrná jehla kousek povysunula, zatáhla, povysunula, zatáhla. Vrčení ve zvířeti odumřelo a netvor na něj pohlédl.</p>

  <p class="calibre4">Montag couval. Ohař vykročil z boudy. Montag jednou rukou popadl mosaznou tyč. Tyč reagovala, vyklouzla vzhůru a tiše ho vynesla stropem. Vystoupil ve zpola osvětleném hořejším poschodí. Chvěl se a tvář měl zelenavě bledou. Ohař  dole na těch osmi neuvěřitelných hmyzích nohách poklesl, začal si opět pro sebe příst a jeho mozaikové oči se nehýbaly.</p>

  <p class="calibre4">Montag stál u poplachového otvoru a snažil se uklidnit. Čtyři muži, kteří seděli za ním u karetního stolu pod lampou se zeleným stínítkem, ho přejeli zběžným pohledem, ale nic neřekli. Pouze muž s kapitánskou čepicí a s odznakem Fénixe na ní podlehl zvědavosti a s kartami v hubené ruce zahlaholil přes celou dlouhou místnost:</p>

  <p class="calibre4">„Co je, Montagu?“</p>

  <p class="calibre4">„Nelíbím se mu,“ odpověděl Montag.</p>

  <p class="calibre4">„Komu? Ohařovi?“ Kapitán Beatty soustředěně prohlížel karty. „Toho si nevšímej. Ten neví, kdo se mu líbí nebo nelíbí. Ten jenom funguje. Je jako případ z balistiky: pohybuje se po dráze, kterou mu určíme. Jde přesně po ní. Zamíří na cíl, vrátí se, vypne se. Není nic víc než měděný drát, akumulátory a elektřina.“</p>

  <p class="calibre4">Montag polkl. „Jeho indikátory se dají nařídit na jakoukoli kombinaci: tolik a tolik aminokyselin, tolik a tolik síry, tolik a tolik mastných kyselin a alkalických solí. Je to tak?“</p>

  <p class="calibre4">„Je, to je přece známá věc.“</p>

  <p class="calibre4">„Všechny chemické rovnice a složení nás všech, co jsme tady na stanici, jsou zachycené dole v hlavní registratuře. Docela snadno mohl někdo vrýt Ohařovi do paměti částečnou kombinaci, třeba druh aminokyseliny. To by vysvětlilo, co právě teď to zvíře provedlo. Reagovalo na mě.“</p>

  <p class="calibre4">„Hrome!“ řekl kapitán.</p>

  <p class="calibre4">„Bylo podrážděné, ale ne vzteklé. Někdo mu vryl do paměti právě tolik, aby zavrčelo, když jsem se ho dotkl.“</p>

  <p class="calibre4">„Kdo by něco takového dělal?“ divil se kapitán. „Nemáš tu přece žádné nepřátele, Guyi.“</p>

  <p class="calibre4">„Žádné, o kterých bych věděl.“</p>

  <p class="calibre4">„Zítra dáme Ohaře prohlédnout mechanikům.“</p>

  <p class="calibre4">„Nešel po mně poprvé,“ řekl Montag. „Minulý měsíc se to stalo dvakrát.“</p>

  <p class="calibre4">„Dáme to do pořádku, neboj se.“</p>

  <p class="calibre4">Ale Montag se nehnul z místa, stál a přemýšlel o mřížce ventilátoru doma v hale a o tom, co se skrývá za ní. Kdyby se někdo tady na stanici dověděl, co má ve ventilátoru, jestlipak by to ,neřekli‘ Ohařovi…?</p>

  <p class="calibre4">Kapitán přistoupil k poplachovému otvoru a zkoumavě se na Montaga podíval.</p>

  <p class="calibre4">„Jen jsem tak uvažoval,“ řekl Montag, „o čem asi Ohař tam dole po nocích přemýšlí. Opravdu obživne, když jde po nás? Běhá mi z toho mráz po zádech.“</p>

  <p class="calibre4">„Nemyslí na nic, na co nechceme, aby myslel.“</p>

  <p class="calibre4">„To je smutné,“ řekl tiše Montag, „protože mu nevštěpujeme nic jiného, než aby honil, chytal, zabíjel. Jestli je to všechno, co se může naučit, je to ostudné.“</p>

  <p class="calibre4">Beatty lehce odfrkl. „K sakru s tím! Ohař je podařená ukázka technické dovednosti, dobrá puška, která si sama najde cíl a pokaždé zaručí trefu do černého.“</p>

  <p class="calibre4">„Právě proto bych se nechtěl stát jeho příští obětí,“ řekl Montag.</p>

  <p class="calibre4">„Cože? Máš snad kvůli něčemu špatné svědomí?“</p>

  <p class="calibre4">Montag prudce vzhlédl.</p>

  <p class="calibre4">Beatty stál, upřeně na něho zíral, ústa se mu pootevřela a začala se velmi tiše smát.</p>

  <p class="center">* * *</p>

  <p class="first">Jeden, dva, tři, čtyři, pět, šest, sedm dní. A každý den vyšel ven z domu a někde tam v tom světě byla Clarissa. Jednou ji viděl, jak klátí vlašské ořechy, jednou ji viděl, jak sedí na trávníku a plete modrý svetr, třikrát nebo čtyřikrát našel u svého vchodu kytici pozdních květin či pytlíček s hrstkou kaštanů nebo několik podzimních listů úhledně přišpendlených na čtvrtku bílého papíru a připíchnutých na dveře. Den co den ho Clarissa doprovázela na roh. Jednou pršelo, podruhé bylo jasno, den nato vál silný vítr, příští den bylo počasí mírné a klidné a nazítří po tom klidném dnu bylo jako v nejžhavější peci léta a navečer měla Clarissa obličej do červena spálený.</p>

  <p class="calibre4">„Rád bych věděl,“ řekl jednou u vchodu do podzemní dráhy, „proč se mi zdá, že vás znám už spoustu let?“</p>

  <p class="calibre4">„Protože vás mám ráda a nic od vás nechci,“ řekla. „A protože jeden druhému rozumíme.“</p>

  <p class="calibre4">„Když jsem s vámi, připadám si strašně starý a mám otcovské pocity.“</p>

  <p class="calibre4">„Řekněte mi prosím vás, proč nemáte nějakou dceru, jako jsem já, když máte rád děti?“ zeptala se.</p>

  <p class="calibre4">„Nevím.“</p>

  <p class="calibre4">„To nemyslíte vážně!“</p>

  <p class="calibre4">„Chci říct –“ zarazil se a zavrtěl hlavou. „Zkrátka, moje žena, ta prostě… prostě nikdy žádné děti nechtěla.“</p>

  <p class="calibre4">Dívka se přestala usmívat. „Nezlobte se. Myslela jsem, že si ze mě děláte legraci. Jsem husa.“</p>

  <p class="calibre4">„Ne, ne,“ řekl. „Byla to správná otázka. Už strašně dlouho nikoho ani nenapadlo se mě na to zeptat. Správná otázka.“</p>

  <p class="calibre4">„Budeme raději mluvit o něčem jiném, chcete? Přivoněl jste si už někdy k suchému listí? Že je cítit jako skořice? Tumáte, čichněte si.“</p>

  <p class="calibre4">„No – opravdu, je to trochu jako skořice.“</p>

  <p class="calibre4">Pohlédla na něho čistýma tmavýma očima. „Vypadáte vždycky tak překvapeně!“</p>

  <p class="calibre4">„Já jsem prostě neměl čas –“</p>

  <p class="calibre4">„Díval jste se na ty protažené reklamní tabule, jak jsem vám říkala?“</p>

  <p class="calibre4">„Ano, díval.“ Musel se zasmát.</p>

  <p class="calibre4">„Když se teď smějete, zní to mnohem příjemněji než dřív.“</p>

  <p class="calibre4">„Opravdu?“</p>

  <p class="calibre4">„Mnohem přirozeněji.“</p>

  <p class="calibre4">Bylo mu lehce a dobře. „Proč nejste ve škole? Každý den vás vidím, jak se tu potulujete.“</p>

  <p class="calibre4">„Víte, mě nikdo nepostrádá,“ odpověděla. „Říkají, že nejsem družná. Nepletu se mezi ně. Ale je to divné – já jsem totiž ve skutečnosti hrozně společenská. Záleží na tom, čemu se tak říká, nemyslíte? Já si myslím, že jsem družná, když s vámi takhle mluvím o různých věcech.“ Zachřestila několika kaštany, které spadly ze stromu na zahrádce před domem. „Nebo když si povídáme, jak je svět divný. Stýkat se s lidmi je prima. Ale myslím, že není nic družného na tom, když jich spoustu seženete dohromady a pak je nenecháte říct ani slovo, co vy na to? Hodina televizního vyučování, hodina košíkové nebo baseballu nebo běhu, pak zas hodina dějepisu nahraného na pásek nebo malování obrázků a zas nějaký sport. A víte, že se nikdy na nic neptáme, nebo aspoň většina se na nic nezeptá? Jenom se do nás prostě hustí odpovědi, žuch, žuch, žuch, my sedíme a máme před sebou ještě čtyři hodiny kinolekcí. Tohle u mě není vůbec nic družného. To je u mě hromada trychtýřů, leje se jimi do trubice spousta vody, která dole vytéká, přitom se tvrdí, že je to víno, i když to žádné víno není. Do večera nás tak utahají, že se nezmůžeme na nic jiného, než že vlezeme do postele nebo jdeme do Zábavního parku a tam otravujeme lidi, rozbíjíme okna v Rozbíjírně nebo ničíme velkou ocelovou koulí auta v Ničírně. Nebo si vyjedeme a závodíme na ulici, kdo projede nejtěsněji kolem kandelábru, a hrajeme ‚Blíž, srabe!‘ a ‚Škrábni mi o blatník!‘ Zdá se mi, že jsem přesně taková, jak o mně říkají, přesně taková. Nemám žádné kamarády. Z toho je prý jasné, že nejsem normální. Ale koho já znám, ten buď huláká nebo trsá jako divý nebo se pere. Všímáte si, jak si dnes lidi vzájemně ubližují?“</p>

  <p class="calibre4">„Mluvíte, jako byste byla bůhvíjak stará.“</p>

  <p class="calibre4">„Někdy si připadám jako prababička. Mám strach z mladých lidí, kterým je jako mně. Zabíjejí se mezi sebou. Bývalo to takhle vždycky? Strýček říká, že ne. Jen za poslední rok zastřelili šest mých známých. Deset se jich zabilo při autohavárii. Mám z nich strach a oni mě nemají rádi, protože mám strach. Strýček říká, že jeho dědeček pamatoval dobu, kdy se děti vzájemně nepobíjely. Ale to už je dávno a všechno bylo tenkrát jiné. Lidi věřili na zodpovědnost, tvrdí strýček. Víte, že já mám smysl pro zodpovědnost? Před lety jsem bývala bita, když jsem si to zasloužila. A chodím sama nakupovat a sama doma uklízím. Ale ze všeho nejradši,“ pokračovala, „pozoruju lidi. Někdy jezdím celý den v podzemní dráze, dívám se na ně a poslouchám, co si povídají. Zkouším si představit, co jsou zač, oč jim jde a kam jedou. Někdy dokonce zajdu do Zábavního parku a o půlnoci jezdím v tryskových autech, když závodí na předměstí. Policii je to jedno, hlavně že jsou všichni pojištění! Když má každý pojistku na deset tisíc, je všechno v pořádku. Někdy taky na různých místech špehuju, co si lidi v podzemce povídají. A víte, co jsem zjistila?“</p>

  <p class="calibre4">„Co?“</p>

  <p class="calibre4">„Lidi mluví o ničem!“</p>

  <p class="calibre4">„Ale o něčem přece musejí mluvit.“</p>

  <p class="calibre4">„Ne, o ničem. Vyjmenují spousty automobilů nebo šatů nebo třeba plováren a řeknou ‚To je bezva!‘, ale všichni říkají totéž a nikdo neřekne nic jiného než ostatní. A v kavárnách mají obyčejně puštěné anekdoty a ty anekdoty jsou většinou pořád stejné, anebo mají rozsvícenou hudební stěnu a na ní se v jednom kuse sem tam míhají barevné vzorce. Ale jsou to jen barvy a všechno je hrozně abstraktní. A v galeriích – byl jste tam někdy? Všechno abstraktní. Dnes tam nic jiného není. Strýček říká, že kdysi to tak nebylo. Před mnoha lety prý obrazy něco vyjadřovaly, a dokonce na nich byli lidi.“</p>

  <p class="calibre4">„Strýček říká, strýček říká! Váš strýček musí být pozoruhodný člověk.“</p>

  <p class="calibre4">„To je. To doopravdy je. Ale já už musím jít. Sbohem, pane Montagu.“</p>

  <p class="calibre4">„Sbohem.“</p>

  <p class="calibre4">„Sbohem…“</p>

  <p class="center">* * *</p>

  <p class="first">Jeden, dva, tři, čtyři, pět, šest, sedm dní: požárnická stanice.</p>

  <p class="calibre4">„Montagu, ty po té tyči šplháš jako pták po stromě.“</p>

  <p class="calibre4">Třetí den.</p>

  <p class="calibre4">„Montagu, viděl jsem, že jsi tentokrát přišel zadem. Obtěžoval tě Ohař?“</p>

  <p class="calibre4">„Ne, ne.“</p>

  <p class="calibre4">Čtvrtý den.</p>

  <p class="calibre4">„Montagu, stala se zvláštní věc. Slyšel jsem to dnes ráno. Jeden požárník v Seattlu úmyslně navedl Mechanického Ohaře na vlastní chemické složení a spustil ho. Jakou sebevraždou bys to nazval?“</p>

  <p class="calibre4">Pět, šest, sedm dní.</p>

  <p class="calibre4">A potom – Clarissa zmizela. Nevěděl, co je na tom odpoledni neobvyklého, ale scházelo mu, že ji nikde neviděl. Trávník by prázdný, stromy prázdné, ulice prázdná, a zatímco zpočátku si ani neuvědomoval, že tu není, ani ji nehledal, bylo holou skutečností, že když došel k podzemní dráze, zdvihl se v něm neurčitý neklid. Něco mu vadilo, navyklý pořádek byl porušen. Pravda, jednoduchý pořádek, zavedený v několika málo dnech, a přece…? Málem se vrátil. Chtělo se mu projít tou cestou znovu a poskytnout dívce čas, aby se objevila. Byl si jistý, že kdyby šel ještě jednou, všechno by dobře dopadlo. Ale na to už nebyl čas, přijel vlak a udělal tečku za jeho úmyslem.</p>

  <p class="center">* * *</p>

  <p class="first">Šustění karet, pohyb rukou, očních víček, monotónní hlas, který ze stropu požární stanice oznamuje čas. „… jedna hodina pětatřicet minut, úterý 4. listopadu… jedna hodina šestatřicet minut… jedna hodina sedmatřicet minut po půlnoci…“ Pleskání karet o umaštěnou desku stolu – všechny ty zvuky vnikaly Montagovi za semknutá oční víčka, za bariéru, kterou pro tu chvíli vystavěl. Citem vnímal požární stanici plnou třpytu a lesku a ticha, mosazných barev a barev mincí, zlata, stříbra. Muže za stolem neviděl, stěžovali si na karty a čekali. „… jedna hodina pětačtyřicet minut…“ Ohlašovací chronometr ponuře oznamoval studenou hodinu studeného rána ještě studenějšího roku.</p>

  <p class="calibre4">„Co je s tebou, Montagu?“</p>

  <p class="calibre4">Montag otevřel oči.</p>

  <p class="calibre4">Někde bzučelo rádio. „… válka může být vyhlášena každým okamžikem. Naše země je připravena bránit svoji…“</p>

  <p class="calibre4">Požární stanice se otřásla, jak nad ní početná letka tryskových letadel jediným tónem hvízdla napříč černou ranní oblohou.</p>

  <p class="calibre4">Montag zamrkal. Beatty se na něho díval, jako by byl socha z muzea. Každou chvíli může Beatty vstát a přejít kolem něho, dotknout se letmo v hovoru jeho viny, pátrat po ní i v jeho myšlenkách. Po vině? Po jaké vině?</p>

  <p class="calibre4">„Vynášíš, Montagu.“</p>

  <p class="calibre4">Montag se zadíval na muže, jejichž obličeje opálilo tisíc skutečných a deset tisíc vysněných požárů, jejichž práce jim vehnala červeň do tváří a horečný pohled do očí. Na tyhle muže, kteří upřeně hleděli do plamenů platinových zapalovačů, když si zapalovali své věčně hořící černé dýmky. Na jejich vlasy jako uhel a obočí jako saze a tváře jako pomazané modravým popelem v místech, kde byli hladce vyholení, ale kde jejich dědičné znamení bylo přesto vidět. Montag sebou trhl a brada mu spadla. Nevzpomínal si, že by někdy viděl požárníka, který by neměl černé vlasy, černé obočí, žhnoucí obličej, tvář vyholenou do ocelové modři a přitom zdánlivě neoholenou. Tihle muži jako by mu z oka vypadli! Nevybírali se nakonec požárníci nejen podle schopností, ale také podle vzhledu? Ta barva uhlíků a popele na nich a neustálý pach spáleniny z jejich dýmek! Kapitán Beatty se tamhle noří z bouřkových mraků tabákového kouře, otvírá další balíček tabáku a mačká celofán, až praská jako oheň.</p>

  <p class="calibre4">Montag se podíval na karty v ruce. „Jenom – jenom jsem tak přemýšlel. O tom požáru minulý týden. O tom člověku, co jsme mu udělali knihovnu. Co se s ním stalo?“</p>

  <p class="calibre4">„Odvezli ho do blázince. Pěkně přitom ječel.“</p>

  <p class="calibre4">„Nebyl to blázen.“</p>

  <p class="calibre4">Beatty si klidně rovnal karty. „Každý, kdo si myslí, že může napálit vládu a nás, je blázen.“</p>

  <p class="calibre4">„Zkoušel jsem si představit,“ pokračoval Montag, „jaký je to asi pocit. Myslím, kdyby požárníci spálili naše domy a naše knihy.“</p>

  <p class="calibre4">„My žádné knihy nemáme.“</p>

  <p class="calibre4">„Ale kdybychom nějaké měli.“</p>

  <p class="calibre4">„Ty nějaké máš?“</p>

  <p class="calibre4">Beatty pomalu zamrkal.</p>

  <p class="calibre4">„Ne.“ Montag se zahleděl přes jejich hlavy na stěnu, kde visely na stroji psané seznamy milionu zakázaných knih. Jejich jména poskakovala v ohni spalujícím léta pod jeho sekerou a hadicí, z níž nestříkala voda, ale petrolej. „Ne!“ Ale v mysli se mu zvedl studený vítr, mírně vál doma mřížkou ventilátoru, chladil mu obličej. A viděl se znovu v rozkvetlém parku, jak mluví se starým mužem, s velmi starým mužem, a vítr, který vál v tom parku, byl také studený.</p>

  <p class="calibre4">Montag zaváhal. „Bylo – bylo to vždycky takhle? Požární stanice, naše práce? Chci říct před dávnými a dávnými časy…“</p>

  <p class="calibre4">„Před dávnými a dávnými časy!“ zvolal Beatty. „Co je to za řeč?“</p>

  <p class="calibre4">Ty blázne, pomyslel si v duchu Montag, ještě se podřekneš. To ta pohádková knížka z posledního požáru, přečetl si z ní jednu řádku. „Mám na mysli staré časy,“ řekl, „než byly domy úplně ohnivzdorné.“ Najednou se zdálo, že za něho mluví nějaký mnohem mladší hlas. Otevřel ústa a ozvala se Clarissa McClellanová: „Nehasili dřív požárníci požáry, místo aby je zakládali a rozdmychávali?“</p>

  <p class="calibre4">„Co blázníš?“ Stoneman a Black vytáhli své služební knížky, v nichž byly mimo jiné i stručné dějiny amerických požárníků, a otevřeli je na stránce, kde si Montag, ačkoli to dobře znal, mohl přečíst:</p>

  <p class="center">* * *</p>

  <p class="first"><i class="calibre3">Ustaveni r. 1790, aby v koloniích pálili knihy ovlivněné názory Angličanů. První požárník: Benjamin Franklin.</i></p>

  <p class="calibre4"><i class="calibre3">PRAVIDLA:</i></p>

  <p class="calibre4"><i class="calibre3">1. Při poplachu okamžitě nastup!</i></p>

  <p class="calibre4"><i class="calibre3">2. Neprodleně založ požár!</i></p>

  <p class="calibre4"><i class="calibre3">3. Spal všechno!</i></p>

  <p class="calibre4"><i class="calibre3">4. Bez průtahů se hlas zpátky na stanici!</i></p>

  <p class="calibre4"><i class="calibre3">5. Buď připraven k dalším poplachům!</i></p>

  <p class="calibre4">Všichni Montaga pozorovali. Nepohnul se.</p>

  <p class="calibre4">Zazněl poplachový signál.</p>

  <p class="calibre4">Zvonek na stropě se šíleně rozdrnčel. Najednou tu stály čtyři prázdné židle. K zemi se snesla chumelenice karet. Mosazná tyč se chvěla. Muži zmizeli.</p>

  <p class="calibre4">Montag seděl na své židli. Dole se rozkašlal oranžový drak probuzený k životu.</p>

  <p class="calibre4">Montag sklouzl po tyči jako ve snu.</p>

  <p class="calibre4">Mechanický Ohař v boudě vyskočil, oči mu žhnuly zeleným plamenem.</p>

  <p class="calibre4">„Montagu, zapomněl sis helmu!“</p>

  <p class="calibre4">Strhl ji ze stěny za sebou, rozběhl se, naskočil a vyrazili, noční vítr bušil kolem dokola jekem jejich sirény a jejich mohutným kovovým hřmotem.</p>

  <p class="center">* * *</p>

  <p class="first">Byl to chátrající tříposchoďový dům ve staré městské čtvrti, vystavěný přinejmenším před sto lety, ale jako všechny domy už dávno obalený tenkou vrstvou ohnivzdorné plastické hmoty. Zdálo se, že tahle ochranná skořepina je to jediné, co ho drží pohromadě.</p>

  <p class="calibre4">„Jsme tu!“</p>

  <p class="calibre4">Vůz prudce zastavil. Beatty, Stoneman a Black se rozběhli po chodníku, v naditých ohnivzdorných kabátech vypadali najednou odporní a tlustí. Montag vyskočil za nimi.</p>

  <p class="calibre4">Vyrazili domovní dveře a vrhli se na nějakou ženu, ačkoli neutíkala, ačkoli se nepokoušela uniknout. Jenom tak stála, vrávoravě se kolébala a oči měla upřené někam do prázdna na stěně, jako by ji byli strašlivě udeřili do hlavy. Jazyk v ústech se jí pohyboval a v očích se jí zračilo, že se pokouší na něco upamatovat, a když si vzpomněla, jazyk se opět pohnul:</p>

  <p class="calibre4">„‚Hlavu vzhůru, pane Ridley; s pomocí Boží zapálíme téhodne v Anglii svíci, která bohdá nikdy nebude zhašena.‘“</p>

  <p class="calibre4">„Tak dost!“ řekl Beatty. „Kde jsou?“</p>

  <p class="calibre4">S podivuhodnou nezaujatostí ji udeřil do tváře a otázku zopakoval. Stařena spočinula na Beattym pronikavým pohledem. „Však vy víte, kde jsou, jinak byste tu nebyli,“ řekla.</p>

  <p class="calibre4">Stoneman vytáhl poplachovou telefonní kartu se stížností napsanou na rubu telefonním průpisem:</p>

  <p class="calibre4">DŮVODNÉ PODEZŘENÍ:</p>

  <p class="calibre4">MANSARDA, CITY, ELM Č. 11. E. B.</p>

  <p class="calibre4">„Tak to je paní Blakeová, sousedka,“ řekla žena, když si přečetla iniciálky.</p>

  <p class="calibre4">„Do toho, chlapi, na ně!“</p>

  <p class="calibre4">Vzápětí se octli v zatuchlé tmě, bušili stříbrnými sekerkami do dveří, které, jak se ukázalo, vůbec nebyly zamčené, valili se dovnitř jako kluci, samé bujné veselí a křik. „Hej!“ Jak Montag rozechvěle stoupal vzhůru kolmou studní schodiště, zřítil se na něj proud knih. Protivné novoty! Dosud se to vždycky podobalo zhášení svíčky. Nejdřív přišla policie, zalepila oběti ústa náplastí a odvlekla ji v poutech do svého lesknoucího se uzavřeného vozu, takže když přijeli oni, byl už dům prázdný. Člověk nikomu neubližoval, ubližoval pouze věcem! A protože věcem se nedalo doopravdy ublížit, protože věci nic necítí a věci nekřičí ani nekňučí, jako by mohla začít křičet a ječet tahle žena, nebylo tu nic, co by člověka později trápilo výčitkami svědomí. Člověk prostě uklízel. V podstatě domovnická práce. Všechno tam, kam to patří. Rychle, petrolej! Kdo má sirku?</p>

  <p class="calibre4">Ale tady, dnes večer, někdo šlápl vedle. Tahle žena kazila obřad. Muži nezvykle rámusili, smáli se, žertovali, aby přehlušili to strašné obviňující ticho dole. Její mlčení rozeznělo prázdno pokoje řevem plným obžaloby a sválo na ně jemný poprašek viny, který nasáli do nozder, hned jak vnikli dovnitř. Nebyla to ani čistá, ani správná hra. Montag byl úplně vyvedený z míry. Navíc ta ženská, ta by tu neměla být!</p>

  <p class="calibre4">Knihy mu bombardovaly ramena, paže, vzhůru obrácený obličej. Jedna mu poslušně téměř jako bílý holub s třepetajícími křídly přistála v rukou. V matném třaslavém světle se otevřela stránka podobná sněžnému peří, slova na ní byla úhledně namalovaná. Ve všem tom shonu a horečnatém spěchu měl Montag pouze okamžik na přečtení jediné řádky, ale ta mu v následující minutě zazářila v mysli, jako by mu ji tam někdo vpálil rozžhaveným železem. „V odpoledním slunci usnul čas.“ Knihu upustil. Okamžitě mu padla do ruky jiná.</p>

  <p class="calibre4">„Montagu, nahoru!“</p>

  <p class="calibre4">Montagova ruka se sevřela jako čelisti úst a přitiskla knihu s divokou horlivostí, s šílenou bezmyšlenkovitostí jemu na prsa. Muži nahoře vyhazovali lopatami kupy obrázkových magazínů do vzduchu, v němž se válela mračna prachu. Časopisy padaly jako ubití ptáci a dole mezi jejich těly stála žena připomínající malou holčičku.</p>

  <p class="calibre4">Montag neudělal nic. To všechno učinila jeho ruka. Jeho ruka, kterou ovládal její vlastní mozek, každý třesoucí se prst měl své vlastní svědomí a hořel zvědavostí – ta ruka se stala zlodějem. Teď mu rychle strčila knihu pod rameno, vtiskla ji pevně do podpaží mokrého potem a s okázalým pohybem kouzelníka vylétla zpět – prázdná. Račte se podívat! Nic nemám! Jen se podívejte!</p>

  <p class="calibre4">Vytřeštěně na tu bílou ruku zíral. Natáhl ji daleko před sebe, jako by byl dalekozraký. Přidržel si ji těsně před očima, jako by byl slepý.</p>

  <p class="calibre4">„Montagu!“</p>

  <p class="calibre4">Škubl sebou a otočil se.</p>

  <p class="calibre4">„Nestůj tam jako sloup!“</p>

  <p class="calibre4">Knihy ležely jako hromady ryb připravených k sušení. Muži na nich balancovali, klouzali a padali přes ně. Zlaté oči titulů se třpytily, bledly a mizely.</p>

  <p class="calibre4">„Petrolej!“</p>

  <p class="calibre4">Pumpovali tu studenou tekutinu z nádržek označených číslem 451, měli je popruhy připevněné na zádech. Polili každou jednotlivou knihu, postříkali všechny pokoje.</p>

  <p class="calibre4">Ve výparech té hořlaviny spěchali dolů, Montag klopýtal za nimi.</p>

  <p class="calibre4">„Pojďte, ženská!“</p>

  <p class="calibre4">Žena klečela mezi knihami, hladila jejich promočené kožené a lepenkové vazby, hmatem četla pozlacené názvy a její oči přitom žalobně hleděly na Montaga.</p>

  <p class="calibre4">„Moje knihy nikdy nedostanete,“ řekla.</p>

  <p class="calibre4">„Víte, jak zní zákon,“ řekl Beatty. „Kam jste dala rozum? Mezi těmi knihami nenajdete ani dvě, které by si neodporovaly. Celá léta jste se tu zavírala s učiněnou babylonskou věží. Zbavte se toho konečně! Lidé z těch knih nikdy nežili. Tak pojďte!“</p>

  <p class="calibre4">Zavrtěla hlavou.</p>

  <p class="calibre4">„Celý dům shoří,“ řekl Beatty.</p>

  <p class="calibre4">Muži nejistě kráčeli ke dveřím. Ohlíželi se po Montagovi, který stál blízko té ženy.</p>

  <p class="calibre4">„Přece ji tady nenecháte!“ protestoval.</p>

  <p class="calibre4">„Když nechce jít –“</p>

  <p class="calibre4">„Tak ji k tomu přinuťte!“</p>

  <p class="calibre4">Beatty zdvihl ruku, v níž skrýval zapalovač. „Musíme se vrátit na stanici. A pak, tihle fanatici se vždycky pokoušejí o sebevraždu, to už známe, všichni jsou stejní.“</p>

  <p class="calibre4">Montag vzal ženu za loket. „Můžete jít se mnou.“</p>

  <p class="calibre4">„Nepůjdu,“ odpověděla, „ale jste hodný. Děkuji vám.“</p>

  <p class="calibre4">„Počítám do deseti,“ řekl Beatty. „Jedna. Dva.“</p>

  <p class="calibre4">„Odejděte, prosím vás,“ řekl Montag.</p>

  <p class="calibre4">„Tři. Čtyři.“</p>

  <p class="calibre4">„Jdeme!“ Montag se pokusil ženu odvléct.</p>

  <p class="calibre4">Žena klidně odpověděla: „Chci zůstat tady.“</p>

  <p class="calibre4">„Pět. Šest.“</p>

  <p class="calibre4">„S tím počítáním můžete přestat,“ řekla. Pootevřela pěst jedné ruky, v dlani jí ležel jediný nepatrný předmět.</p>

  <p class="calibre4">Obyčejná zápalka.</p>

  <p class="calibre4">Pohled na ni vyhnal muže z domu a pryč od něj. Kapitán Beatty zvolna couval z domovních dveří, aby se nezesměšnil, růžový obličej mu žhnul a leskl se odrazem tisíce požárů a nočních vzrušujících zážitků. Bože, napadlo Montaga, je to tak! Poplach je vždycky jenom v noci. Nikdy ve dne. Snad proto, že oheň v noci vypadá působivěji? Že je barvitější, že je to lepší podívaná? Na růžovém obličeji Beattyho se ve dveřích objevil náznak strachu. Ženina ruka křečovitě škubla zápalkou. Kolem ní houstly petrolejové výpary. Montag cítil, jak mu ukrytá kniha buší na hruď jako srdce.</p>

  <p class="calibre4">„Běžte,“ řekla žena a Montag cítil, jak ustupuje, pryč ze dveří, za Beattym, dolů po schodech a přes trávník, po němž se vinula stružka petroleje jako stopa zlého slimáka.</p>

  <p class="calibre4">Žena stála nehybně u vchodu, kam je přišla tiše přeměřit očima, a svým klidem jako by je odsuzovala.</p>

  <p class="calibre4">Beatty stiskl prsty, aby zapálil petrolej.</p>

  <p class="calibre4">Pozdě. Montag zalapal po dechu.</p>

  <p class="calibre4">S nesmírným pohrdáním, které je všechny obsáhlo, natáhla ta žena ruku ze dveří a škrtla sirkou o zábradlí.</p>

  <p class="calibre4">Lidé vybíhali z domů a hnali se ulicí.</p>

  <p class="center">* * *</p>

  <p class="first">Cestou zpátky na stanici nemluvili. Nikdo se na nikoho nepodíval. Montag seděl na předním sedadle vedle Beattyho a Blacka. Ti dokonce ani nevytáhli dýmky. Seděli nehnutě, jen když zahýbali za roh, vyhlédli předním sklem velkého Salamandra a tiše jeli dál.</p>

  <p class="calibre4">„Pane Ridley,“ řekl po chvíli Montag.</p>

  <p class="calibre4">„Cože?“ zeptal se Beatty.</p>

  <p class="calibre4">„Povídala: ‚Pane Ridley.‘ Když jsme vešli dovnitř, řekla nějakou hloupost: ‚Hlavu vzhůru, pane Ridley.‘ A pak ještě něco a ještě něco a ještě něco.“</p>

  <p class="calibre4">„S pomocí Boží zapálíme téhodne v Anglii svíci, která bohdá nikdy nebude uhašena,“ řekl Beatty. Stoneman stejně jako Montag na kapitána udiveně pohlédli.</p>

  <p class="calibre4">Beatty se poškrabal na bradě. „To řekl člověk, který se jmenoval Latimer, člověku, který se jmenoval Nicholas Ridley, když je zaživa upalovali pro kacířství v Oxfordu 16. října 1555.“</p>

  <p class="calibre4">Montag a Stoneman zas upřeli oči na ulici ubíhající pod koly vozu.</p>

  <p class="calibre4">„Jsem samý úryvek a citát,“ řekl Beatty. „Většina požárnických kapitánů je taková. Někdy překvapuju sám sebe. Dávej pozor, Stonemane!“</p>

  <p class="calibre4">Stoneman prudce zabrzdil.</p>

  <p class="calibre4">„Hrome!“ křikl Beatty. „Klidně přejedeš roh, kde máš zahnout ke stanici.“</p>

  <p class="center">* * *</p>

  <p class="first">„Kdo je to?“</p>

  <p class="calibre4">„Kdo by to mohl být?“ zeptal se Montag a opřel se potmě o zavřené dveře.</p>

  <p class="calibre4">Po chvíli ticha řekla jeho žena: „Tak rozsviť.“</p>

  <p class="calibre4">„Nechci svítit.“</p>

  <p class="calibre4">„Jdi si lehnout.“</p>

  <p class="calibre4">Slyšel ji, jak se netrpělivě převaluje. Pérová matrace zaskřípěla.</p>

  <p class="calibre4">„Jsi opilý?“ zeptala se.</p>

  <p class="calibre4">Všechno to začala ta jeho ruka! Cítil, jak mu jedna a potom druhá ruka stahuje kabát a nechává ho spadnout na zem. Podržel kalhoty nad propastí a nechal je zmizet ve tmě. Dlaně už byly nakažené a nákaza zachvátí brzy i paže. Cítil, že mu jed proniká zápěstím, do loktů a do ramen a pak přeskakuje z lopatky na lopatku jako jiskra mezi póly. Ruce toužily po kořisti. A oči začínaly pociťovat hlad, jako by se musely na něco, na cokoli, na všechno podívat.</p>

  <p class="calibre4">Žena naléhala: „Co děláš, prosím tě?“</p>

  <p class="calibre4">Svíral knihu v potících se studených prstech a na místě se zakymácel.</p>

  <p class="calibre4">Za chvíli řekla: „Tak tam nestůj na podlaze jako mátoha.“</p>

  <p class="calibre4">Vydal ze sebe slabý zvuk.</p>

  <p class="calibre4">„Cože?“ zeptala se.</p>

  <p class="calibre4">Vyrazil ještě několik tichých zvuků. Doklopýtal k posteli a neobratně strčil knihu pod studený polštář. Klesl do postele a žena poděšeně vykřikla. Ležel na druhé straně pokoje daleko od ní, na zasněženém ostrově odděleném pustým oceánem. Mluvila na něho a připadalo mu, že hovoří dlouho, mluvila o tom a o onom a byla to jen slova podobná těm, která jednou slyšel u přítele v dětském pokoji; dvouleté dítě skládalo slabiky ve slova beze smyslu, mluvilo vlastní hatmatilkou, vydávalo do prostoru hezké zvuky. Ale Montag neodpovídal a po dlouhé chvíli, kdy se ozýval jenom slabounce a neurčitě, cítil, že Mildred jde po místnosti, přichází k jeho posteli, stojí nad ním a klade mu na tvář dlaň, aby zjistila, jestli nemá horečku. Věděl, že když ruku od tváře odtáhla, byla dlaň vlhká.</p>

  <p class="center">* * *</p>

  <p class="first">Pozdě v noci se na Mildred podíval. Nespala. Ve vzduchu jemňounce tančila melodie – zase si nacpala do uší mušličky a naslouchala vzdáleným lidem ze vzdálených míst, oči široce otevřené a upřeně hledící do hlubin tmy na stropě nad ní.</p>

  <p class="calibre4">Že kdysi koloval vtip o manželce, která celé dny protelefonovala, takže zoufalý manžel musel běžet do nejbližšího obchodu a odtamtud se jí telefonicky zeptat, co je k večeři? Proč on si vlastně nekoupil otofonní vysílačku a nemluvil v noci se ženou, nemručel, nešeptal, nekřičel, neřval, neječel? Ale o čem by šeptal, co by ječel? Co by mohl říkat?</p>

  <p class="calibre4">Najednou byla tak cizí, až se zdálo neuvěřitelné, že ji vůbec zná. Byl v domě kohosi cizího, jako v té další anekdotě o opilém pánovi, který šel pozdě v noci domů, odemkl nesprávné dveře, vlezl do cizího pokoje, vyspal se s neznámou ženou a brzy ráno vstal a odešel do práce, aniž jeden nebo druhý něco zpozorovali.</p>

  <p class="calibre4">„Millie…?“ zašeptal.</p>

  <p class="calibre4">„Co je?“</p>

  <p class="calibre4">„Nechtěl jsem tě polekat. Chtěl bych jenom vědět…“</p>

  <p class="calibre4">„Co?“</p>

  <p class="calibre4">„Kdy jsme se setkali? A kde<i class="calibre3">?</i>“</p>

  <p class="calibre4">„Jak to myslíš – kdy jsme se setkali?“ zeptala se.</p>

  <p class="calibre4">„Myslím – poprvé.“</p>

  <p class="calibre4">Věděl, že ve tmě určitě vraští čelo.</p>

  <p class="calibre4">Objasnil jí to: „Když jsme se poprvé setkali, kde to bylo a kdy?“</p>

  <p class="calibre4">„No, to přece bylo na –“</p>

  <p class="calibre4">Zarazila se.</p>

  <p class="calibre4">„Já nevím,“ řekla.</p>

  <p class="calibre4">Zamrazilo ho. „Nemůžeš si vzpomenout?“</p>

  <p class="calibre4">„Vždyť už je to tak dávno!“</p>

  <p class="calibre4">„Jenom deset let, víc ne, jen deset let.“</p>

  <p class="calibre4">„Nerozčiluj se. Dělám, co můžu, abych si vzpomněla.“ Podivně se zasmála a ten smích se hystericky zvyšoval. „Je to vlastně docela legrační, že si člověk nemůže vzpomenout, kde se seznámil s manželem nebo s manželkou.“</p>

  <p class="calibre4">Ležel a pomalu si mnul víčka, obočí a zátylek. Pak přitiskl obě ruce k očím a vytrvale na ně tlačil, jako by chtěl vmáčknout paměť zpět, kam patří. Najednou mu připadalo ze všeho na světě nejdůležitější vzpomenout si, kde se seznámil s Mildred.</p>

  <p class="calibre4">„Vždyť je to jedno.“ Vstala, šla do koupelny a on slyšel, jak teče voda a jak Mildred polyká.</p>

  <p class="calibre4">„Ano, asi je,“ řekl.</p>

  <p class="calibre4">Pokusil se počítat, kolikrát polkla, a přišla mu na mysl návštěva těch dvou popelavě šedých mužů, kteří měli v tenkých rtech cigarety, a had s elektronickýma očima, jak se plazil hloub a hloub vrstvami noci a kamene a zahnívající pramenité vody – a chtělo se mu na Mildred křiknout: kolik sis jich vzala dnes<i class="calibre3">?</i> No, těch tabletek! Kolik si jich vezmeš za chvíli a nebudeš o tom vědět? A tak pořád dál, hodinu co hodinu! Nebo možná ne dnes, ale zítra v noci. A když už to jednou začalo, já nebudu spát ani dnes, ani zítra, ani žádnou další noc bůhvíjak dlouho. Myslel na to, jak ležela na posteli a dva technici stáli nad ní, ne sklonění a plní zájmu, ale vzpřímení, se založenýma rukama. A vzpomněl si, jak ho tehdy napadlo, že kdyby zemřela, on by určitě ani nezaslzel. Protože by to zemřel někdo neznámý, tvář z ulice, podobizna z novin. A najednou bylo všechno tak strašlivé, že se rozplakal, ne nad smrtí, ale nad myšlenkou, že by nad smrtí <i class="calibre3">neplakal</i>, bláhový, prázdný člověk u bláhové, prázdné ženy, jejíž nitro hladový had ještě víc vysál.</p>

  <p class="calibre4">Čím to, divil se, že je člověk tak prázdný? Kdo ho to vyprazdňuje? A nedávno ta hrozná kytka, ta pampeliška! Ta tomu nasadila korunu! „To je ale hanba, vy nejste vůbec do nikoho zamilovaný!“ A proč ne?</p>

  <p class="calibre4">Nu, protože když se nad tím člověk upřímně zamyslí, copak mezi ním a Mildred nestojí stěna? A doslova ne jenom jedna stěna, ale prozatím vlastně tři! A pěkně drahé! A ti strýčkové, ty tety, ti bratránci a sestřenice, ty neteře, ti synovci, kteří na těch stěnách bydlí, ta užvaněná banda opic, která drmolí o ničem, o ničem, o ničem a hodně nahlas, nahlas, nahlas. Od samého počátku si jim zvykl říkat rodinka. „Copak dnes dělá strýček Louis?“ – „Kdo?“ – „A teta Maude?“ Když občas přemítal o Mildred, vybavila se mu nejčastěji představa děvčátka v lese beze stromů (není to divné?) nebo spíš děvčátka ztraceného na rovině, kde kdysi bývaly stromy (jejich nehmotné tvary tu člověk všude cítil), děvčátka uprostřed „obývacího pokoje“. Obývací pokoj! Teď mohl brát to označení doslova. Ať přišel domů, kdy chtěl, stěny byly vždycky obydlené a vždycky s Mildred hovořily.</p>

  <p class="calibre4">„Něco se musí udělat!“</p>

  <p class="calibre4">„Ano, něco se udělat musí!“</p>

  <p class="calibre4">„Tak nestůjme a nemluvme tady!“</p>

  <p class="calibre4">„Udělejme to!“</p>

  <p class="calibre4">„Mám takový vztek, že bych si odplivl!“</p>

  <p class="calibre4">O čem to je? To Mildred nedokázala říct. Kdo má na koho vztek? To prý nemůže přesně říct. Co se chystali udělat? Víš co, řekla Mildred, počkej tady a uvidíš.</p>

  <p class="calibre4">Počkal, aby uviděl.</p>

  <p class="calibre4">Ze stěn se řítil uragán zvuků. Hudba ho bombardovala tak strašlivou hlasitostí, že mu to téměř páčilo kosti ze šlach. Cítil, jak mu drnčí čelisti, jak se mu oči v hlavě třesou. Pod těmi nárazy klesal. Když to skončilo, bylo mu jako člověku, kterého shodili ze skály na břehu, odstředivá síla mořského víru jím zatočila a vyplivla ho do vodopádu, který padal a padal dolů do prázdna, do prázdna a nikdy – docela – nedopadl – na – dno – nikdy – nikdy – docela – ne, nikdy – docela – nedopadl – na dno… a on padal tak rychle, že se ani nikdy nedotkl stěn… že se… nikdy… docela… nedotkl… ničeho.</p>

  <p class="calibre4">Hromobití doznělo. Hudba odumřela.</p>

  <p class="calibre4">„Podívej!“ řekla Mildred.</p>

  <p class="calibre4">To bylo opravdu pozoruhodné. Něco se stalo. Ačkoli se lidé na stěnách pokoje sotva pohnuli a nic se ve skutečnosti nevyřešilo, člověk měl pocit, že někdo zapnul pračku nebo že ho někdo nasál do gigantického vysavače. Tonul v hudbě a v ryzí kakofonii. Montag se vymotal z místnosti zalitý potem a blízký zhroucení. Mildred tam zůstala sedět v křesle a hlasy dál vedly svou:</p>

  <p class="calibre4">„Tak teď už bude všechno v pořádku,“ řekla jedna teta.</p>

  <p class="calibre4">„Jen to neříkej tak jistě,“ pravil nějaký bratranec.</p>

  <p class="calibre4">„A ty se nerozčiluj!“</p>

  <p class="calibre4">„Kdo se rozčiluje?“</p>

  <p class="calibre4">„Ty!“</p>

  <p class="calibre4">„Já?“</p>

  <p class="calibre4">„Máš vztek!“</p>

  <p class="calibre4">„Proč bych měl mít vztek?“</p>

  <p class="calibre4">„Proto!“</p>

  <p class="calibre4">„To je všechno moc krásné,“ vykřikl Montag, „ale na co mají vztek? Co je to zač, tihle lidi? Kdo je ten chlap a kdo je ta ženská? Jsou to manželé, jsou rozvedení, zasnoubení, co jsou? Panebože, nic tu není jasné.“</p>

  <p class="calibre4">„Oni –“ řekla Mildred, „prostě – oni se pohádali, víš. Hodně často se hádají. Měl bys to sledovat. Myslím, že jsou manželé. Ano, jsou to manželé. Proč se ptáš?“</p>

  <p class="calibre4">A když to zrovna nebyly tři stěny, které brzy budou čtyři, čímž se snová vidina uzavře, pak to byl otevřený vůz a Mildred ujížděla rychlostí sto šedesáti kilometrů po městě, on hulákal na ni a ona na něho, oba se snažili rozumět, co jeden druhému říká, ale oba slyšeli jen řev vozu. „Aspoň zpomal na minimální rychlost!“ zaječel. „Cože?“ vykřikla. „Zpomal na osmdesát, na minimální rychlost!“ hulákal. „Co říkáš?“ zapištěla. „Rychlost!“ řval. A ona ji vytáhla na sto sedmdesát a urvala mu dech od úst.</p>

  <p class="calibre4">Když vystoupili z auta, měla v uších pevně zastrčené mušličky.</p>

  <p class="calibre4">Ticho. Jenom vítr jemně vál.</p>

  <p class="calibre4">„Mildred.“ Zavrtěl sebou v posteli.</p>

  <p class="calibre4">Natáhl se a vyňal jí malého hracího broučka z ucha. „Mildred, Mildred?“</p>

  <p class="calibre4">„Ano?“ Její hlas zněl mdle.</p>

  <p class="calibre4">Bylo mu, jako by byl jedním z těch stvoření elektronicky vpravených do štěrbiny mezi fonokolorní stěny, cítil, že mluví, ale jeho řeč nebyla s to proniknout skleněnou bariérou. Mohl jen posunkovat a doufat, že se Mildred otočí a uvidí ho. Skrze sklo nebylo možné, aby se jeden druhého dotkli.</p>

  <p class="calibre4">„Mildred, znáš tu dívku, o které jsem ti vyprávěl?“</p>

  <p class="calibre4">„Kterou dívku?“ Skoro spala.</p>

  <p class="calibre4">„Tu dívku ze sousedství.“</p>

  <p class="calibre4">„Kterou dívku ze sousedství?“</p>

  <p class="calibre4">„Vždyť víš, tu středoškolačku. Jmenuje se Clarissa.“</p>

  <p class="calibre4">„Ach tak, ano,“ řekla jeho žena.</p>

  <p class="calibre4">„Už několik dní jsem ji neviděl – přesně řečeno čtyři dny. Nevidělas ji?“</p>

  <p class="calibre4">„Ne.“</p>

  <p class="calibre4">„Chtěl jsem si o ní s tebou promluvit. Je zvláštní.“</p>

  <p class="calibre4">„Já už vím, kterou myslíš, tu znám.“</p>

  <p class="calibre4">„Myslel jsem si, že ji budeš znát.“</p>

  <p class="calibre4">„Ta –“ řekla v temnotě pokoje Mildred.</p>

  <p class="calibre4">„Co je s ní?“</p>

  <p class="calibre4">„Chtěla jsem ti to říct. Zapomněla jsem. Zapomněla.“</p>

  <p class="calibre4">„Tak mi to řekni teď. Oč jde?“</p>

  <p class="calibre4">„Myslím, že je pryč.“</p>

  <p class="calibre4">„Pryč?“</p>

  <p class="calibre4">„Celá rodina se někam odstěhovala. Ale ona zmizela nadobro. Myslím, že je mrtvá.“</p>

  <p class="calibre4">„To určitě nemluvíme o stejné dívce.“</p>

  <p class="calibre4">„Ale ano, je to ta. McClellanová. McClellanová. Přejelo ji auto. Asi před čtyřmi dny. Nevím to jistě. Ale myslím, že je mrtvá. Rodina se každopádně odstěhovala. Nevím. Ale myslím, že je mrtvá.“</p>

  <p class="calibre4">„Ale jistě to nevíš!</p>

  <p class="calibre4">„Ne, docela jistě ne. Ale skoro jistě.“</p>

  <p class="calibre4">„Proč jsi mi to neřekla dřív?“</p>

  <p class="calibre4">„Zapomněla jsem.“</p>

  <p class="calibre4">„Před čtyřmi dny!“</p>

  <p class="calibre4">„Úplně jsem na to zapomněla.“</p>

  <p class="calibre4">„Před čtyřmi dny,“ řekl tiše a zůstal ležet.</p>

  <p class="calibre4">Leželi v tmavém pokoji a nehýbali se, ani jeden, ani druhý. „Dobrou noc,“ řekla.</p>

  <p class="calibre4">Slyšel slabé zachrastění. Její ruka se pohybovala. Postrkovala elektrickou mušličku, která se sunula po polštáři jako kudlanka nábožná. A už vězela zpátky v jejím uchu a bzučela.</p>

  <p class="calibre4">Naslouchal a jeho žena si polohlasem prozpěvovala.</p>

  <p class="calibre4">Venku se pohnul stín, zdvihl se podzimní vítr a opět utichl. Ale v tom tichu něco bylo a on to zaslechl. Něco jako dech vydýchnutý na okno. Bylo to jako řídký proužek zelenavého světélkujícího dýmu, jako pohyb obrovského říjnového listu odvanutého přes trávník.</p>

  <p class="calibre4">Ohař, napadlo ho. Je dnes v noci venku. Je to on. Kdybych otevřel okno…</p>

  <p class="calibre4">Okno neotevřel.</p>

  <p class="center">* * *</p>

  <p class="first">Ráno ho mrazilo a měl horečku.</p>

  <p class="calibre4">„Nebudeš přece nemocný,“ řekla Mildred.</p>

  <p class="calibre4">Zavřel rozpálené oči. „Jsem.“</p>

  <p class="calibre4">„Ale včera ti bylo dobře.“</p>

  <p class="calibre4">„Ne, nebylo mi dobře.“ Slyšel, jak v saloně huláká rodinka.</p>

  <p class="calibre4">Mildred udiveně stála u jeho postele. Cítil, že tam stojí, viděl ji, aniž otevřel oči: vlasy spálené chemikáliemi, až byly jako křehká sláma, oči zamžené jakýmsi zákalem, který nebylo vidět, ale dal se tušit někde hluboko za panenkami, červeně nabarvené našpulené rty, tělo odtučňovací kúrou vyhublé jako kudlanka nábožná, pokožka bílá jako slanina. Nedokázal si vzpomenout, že by byla někdy vypadala jinak.</p>

  <p class="calibre4">„Přineseš mi aspirin a trochu vody?“</p>

  <p class="calibre4">„Musíš vstát,“ řekla. „Je poledne. Spal jsi o pět hodin déle než obyčejně.“</p>

  <p class="calibre4">„Nevypnula bys ty telestěny?“ požádal ji.</p>

  <p class="calibre4">„Je tam zrovna moje rodinka.“</p>

  <p class="calibre4">„Nemůžeš ji vypnout, když mi není dobře?“</p>

  <p class="calibre4">„Zeslabím ji.“</p>

  <p class="calibre4">Vyšla z pokoje, s telestěnami neudělala nic a vrátila se. „Je to lepší?“</p>

  <p class="calibre4">„Díky.“</p>

  <p class="calibre4">„Vysílají můj oblíbený program,“ řekla.</p>

  <p class="calibre4">„Dáš mi ten aspirin?“</p>

  <p class="calibre4">„Když tys ještě nikdy nebyl nemocný!“ Znovu se otočila k odchodu.</p>

  <p class="calibre4">„No tak teď jsem. Dnes nepůjdu do práce. Zavolej to Beattymu.“</p>

  <p class="calibre4">„Včera v noci ses choval divně.“ Vrátila se provázená jemným bzučením.</p>

  <p class="calibre4">„Kde máš ten aspirin?“ Podíval se na sklenici vody, kterou mu podávala.</p>

  <p class="calibre4">„Ach!“ Vrátila se znovu do koupelny. „Stalo se něco?“</p>

  <p class="calibre4">„Jenom požár, nic víc.“</p>

  <p class="calibre4">„Zažila jsem prima večer,“ řekla v koupelně.</p>

  <p class="calibre4">„Cos dělala?“</p>

  <p class="calibre4">„Dívala jsem se na telestěny.“</p>

  <p class="calibre4">„Co vysílali?“</p>

  <p class="calibre4">„Pořady.“</p>

  <p class="calibre4">„Jaké pořady?“</p>

  <p class="calibre4">„Jedny z nejlepších, jaké kdy dávali.“</p>

  <p class="calibre4">„O čem?“</p>

  <p class="calibre4">„Vždyť víš, o partě.“</p>

  <p class="calibre4">„Aha, o partě, o partě, o partě!“ Chtěl zamáčknout bolest v očích a najednou se mu ze zápachu petroleje udělalo špatně, až začal zvracet.</p>

  <p class="calibre4">Vešla Mildred provázená bzukotem. Překvapilo ji to. „Pročs to udělal?“</p>

  <p class="calibre4">Polekaně se podíval na podlahu. „S knihami jsme spálili nějakou stařenu.“</p>

  <p class="calibre4">„Ještě že se koberec dá omýt, to je výhoda.“ Přinesla mop a dala se do práce. „Byla jsem včera u Heleny.“</p>

  <p class="calibre4">„Copak na tvé telestěně nešel program chytit?“</p>

  <p class="calibre4">„Šel, ale já ráda chodím na návštěvy.“</p>

  <p class="calibre4">Vrátila se do salonu. Slyšel, jak si prozpěvuje.</p>

  <p class="calibre4">„Mildred?“ zavolal.</p>

  <p class="calibre4">Objevila se se zpěvem na rtech a lehce luskala prsty.</p>

  <p class="calibre4">„Nezeptáš se mě, jak to včera bylo?“ řekl.</p>

  <p class="calibre4">„Co jak bylo?“</p>

  <p class="calibre4">„Spálili jsme tisíc knih. Spálili jsme nějakou ženu.“</p>

  <p class="calibre4">„No a?“</p>

  <p class="calibre4">Salon explodoval rámusem.</p>

  <p class="calibre4">„Spálili jsme výtisky Danta a Swifta a Marca Aurelia.“</p>

  <p class="calibre4">„To by nějaký Evropan, ne?“</p>

  <p class="calibre4">„Něco takového.“</p>

  <p class="calibre4">„Nebyl to radikál?“</p>

  <p class="calibre4">„Jakživ jsem ho nečetl.“</p>

  <p class="calibre4">„Byl to radikál.“ Mildred si hrála s telefonem. „Nechceš na mně, abych zavolala kapitánu Beattymu, že ne?“</p>

  <p class="calibre4">„Musíš!“</p>

  <p class="calibre4">„Nekřič!“</p>

  <p class="calibre4">„Já jsem nekřičel.“ Najednou se v posteli vztyčil a třásl se, rozzuřený a zrudlý hněvem. V horkém vzduchu řvaly telestěny. „Já mu zavolat nemůžu. Já mu nemůžu říct, že jsem nemocný.“</p>

  <p class="calibre4">„Proč?“</p>

  <p class="calibre4">Protože máš strach, pomyslel si. Jsi jako dítě, které simuluje nemoc, a bojí se zavolat, protože po pár slovech by rozhovor vypadal takhle: „Ano, už je mi líp, pane kapitáne. V deset večer jsem tam.“</p>

  <p class="calibre4">„Nic ti není,“ řekla Mildred.</p>

  <p class="calibre4">Montag klesl zpátky do postele. Sáhl pod polštář. Kniha, kterou tam ukryl, byla stále na svém místě.</p>

  <p class="calibre4">„Mildred, co bys tomu říkala, kdybych – prostě kdybych načas nechal zaměstnání?“</p>

  <p class="calibre4">„Ty chceš všechno nechat plavat? Po tolika letech práce jen proto, že nějakou ženskou a její knížky –“</p>

  <p class="calibre4">„Mělas ji vidět, Millie!“</p>

  <p class="calibre4">„Co je mi do ní, neměla mít knihy. Byla za to odpovědná, to si měla uvědomit. Nenávidím ji. Pomátla tě a my teď přijdeme o všechno, o dům, o zaměstnání, o všechno.“</p>

  <p class="calibre4">„Tys tam nebyla, tys to neviděla,“ řekl. „V knihách musí něco být. Něco, co my si nedovedeme představit, když kvůli tomu zůstane žena v hořícím domě, něco v nich být musí. Jen tak pro nic za nic by tam člověk nezůstal.“</p>

  <p class="calibre4">„Neměla rozum.“</p>

  <p class="calibre4">„Měla zrovna takový rozum jako ty nebo já, možná lepší, a my jsme ji spálili.“</p>

  <p class="calibre4">„To je pro mě jako loňský sníh.“</p>

  <p class="calibre4">„Ne, žádný sníh, oheň! Vidělas někdy spálený dům? Doutná několik dní. A tenhle oheň pro mě do smrti nezhasne. Bože! Celou noc jsem se ho v duchu snažil uhasit. Jsem už z toho šílený.“</p>

  <p class="calibre4">„Na tos měl myslet, než ses stal požárníkem.“</p>

  <p class="calibre4">„Myslet! Copak jsem měl na vybranou? Můj dědeček a můj otec byli požárníci. Dělal jsem bezmyšlenkovitě všechno po nich.“</p>

  <p class="calibre4">Telestěna hrála taneční šlágr.</p>

  <p class="calibre4">„Dnes máš ranní směnu,“ řekla Mildred. „Už jsi měl být dvě hodiny pryč. Právě jsem si na to vzpomněla.“</p>

  <p class="calibre4">„Není to jenom ta mrtvá žena,“ řekl Montag. „Včera v noci jsem myslel na všechen petrolej, který jsem vypotřeboval za posledních deset let. A myslel jsem na knihy. A poprvé jsem si uvědomil, že za každou knihou je nějaký člověk. Nějaký člověk si ji musel vymyslet. Nějakého člověka to stálo hodně času, než ji dostal na papír. A na tohle jsem já předtím nikdy ani nepomyslel!“ Vstal z postele.</p>

  <p class="calibre4">„Někomu to možná trvalo celý život, než zapsal několik myšlenek, které ho napadly, když se rozhlížel po světě a po životě, a pak přijdu na dvě minuty já a bum! Je po všem.“</p>

  <p class="calibre4">„Dej mi pokoj,“ řekla Mildred. „Já jsem nic neudělala.“</p>

  <p class="calibre4">„Tobě mám dát pokoj! To se ti řekne, ale jak mám dát pokoj sobě? Nepotřebujeme si dávat pokoj. Čas od času potřebujeme mít opravdové a pořádné starosti. Jak dlouho už jsi neměla opravdu pořádné starosti? Kvůli něčemu důležitému, kvůli něčemu skutečnému?“</p>

  <p class="calibre4">A potom zmlkl, protože si vzpomněl na minulý týden a na dva bledé oblázky, které zíraly vytřeštěně na strop, a na hada- -pumpu s pátrajícím okem, na dva muže s obličeji jako z mýdla a s cigaretami, které jim poskakovaly na rtech, když mluvili. Ale to byla jiná Mildred, to byla Mildred tak hluboko v nitru téhle a s takovými starostmi, s opravdovými starostmi, že spolu ty dvě ženy neměly nikdy nic společného. Odvrátil se.</p>

  <p class="calibre4">Mildred řekla: „Tak teď sis to spískal. Vidíš – venku před domem? Podívej se, kdo tam je.“</p>

  <p class="calibre4">„To je mi jedno.“</p>

  <p class="calibre4">„Právě přijel Fénix a nějaký člověk v černé košili s oranžovým hadem na rukávě jde po cestičce sem.“</p>

  <p class="calibre4">„Kapitán Beatty?“ zeptal se.</p>

  <p class="calibre4">„Kapitán Beatty.“</p>

  <p class="calibre4">Montag se ani nehnul, stál a hleděl do studené běloby zdi přímo před sebou.</p>

  <p class="calibre4">„Prosím tě, jdi a pusť ho dovnitř. Řekni mu, že jsem nemocný.“</p>

  <p class="calibre4">„Řekni si mu to sám!“ Přešla několika kroky sem a tam a zůstala stát s vytřeštěnýma očima, když elektrický anunciátor od domovních dveří zavolal tiše, tichounce její jméno – paní Montagová, paní Montagová, někdo tu je, někdo tu je, paní Montagová, paní Montagová, někdo tu je – a pak oněměl.</p>

  <p class="calibre4">Montag se přesvědčil, je-li kniha pod polštářem dobře schovaná, pomalu vlezl do postele, přihladil si pokrývku přes kolena a na prsou a napolo se posadil. Za chvíli se Mildred pohnula, vyšla z místnosti a kapitán Beatty s rukama v kapsách vpochodoval dovnitř.</p>

  <p class="calibre4">„Vypněte rodinku,“ řekl Beatty a díval se kolem, na všechno kromě Montaga a jeho ženy.</p>

  <p class="calibre4">Tentokrát Mildred neotálela. Naříkavé hlasy v saloně přestaly ječet.</p>

  <p class="calibre4">Kapitán Beatty se s pokojným výrazem v brunátné tváři posadil do nejpohodlnějšího křesla. Dal si načas, než nacpal mosaznou dýmku, zapálil ji a vyfoukl velký oblak kouře. „Jen mě tak napadlo, že sem zajdu a podívám se, jak je našemu nemocnému.“</p>

  <p class="calibre4">„No a co byste řekl?“</p>

  <p class="calibre4">Beatty se usmál a odhalil přitom cukrovinkově růžové dásně a cukrovou bělostnost svého chrupu. „Všechno je mi jasné. Chtěl jsi mi zavolat, jestli si můžeš vzít dnes volno.“</p>

  <p class="calibre4">Montag se v posteli napřímil.</p>

  <p class="calibre4">„No dobře,“ řekl Beatty, „vezmi si volno.“ Prohlížel si svůj věčný zapalovač, na němž stálo TENTO ZAPALOVAČ ZAPÁLÍ MILIONKRÁT SE ZÁRUKOU, a začal nepřítomně škrtat chemickou zápalkou, sfoukl plamínek, škrtl, sfoukl, škrtl, promluvil pár slov, sfoukl. Podíval se na plamínek. Foukl, podíval se na sloupek kouře: „Kdy budeš v pořádku?“</p>

  <p class="calibre4">„Zítra. Možná pozítří. Začátkem příštího týdne.“</p>

  <p class="calibre4">Beatty zabafal. „Tohle sedne dřív nebo později na každého požárníka. Ale potřebuje jen porozumět, vědět, jak to chodí. Potřebuje znát dějiny našeho povolání. S tím už teď nováčky nekrmí jako dřív. Zatracená pitomost!“ Zabafal. „Dneska už se na to pamatujou jenom ti nahoře.“ Zabafal. „Já tě do toho zasvětím.“</p>

  <p class="calibre4">Mildred si s něčím nervózně pohrávala.</p>

  <p class="calibre4">Beatty si dal celou minutu načas, aby si to v hlavě srovnal a rozpomněl se, co všechno chce říct.</p>

  <p class="calibre4">„Ptáš se, kdy to s tím naším zaměstnáním začalo, jak k tomu došlo, kdy, kde? No, já bych řekl, že to doopravdy začalo někdy v době té záležitosti, které se říká válka Severu proti Jihu, i když v naší služební knížce stojí, že to bylo dřív. Fakt je, že jsme se nedostali skoro nikam, dokud se trochu nevypracovala fotografie. A potom – film na začátku dvacátého století. Rozhlas. Televize. Věci se začaly dělat pro masy.“</p>

  <p class="calibre4">Montag seděl v posteli, ani se nehnul.</p>

  <p class="calibre4">„A poněvadž se začaly dělat pro masy, zjednodušily se,“ pokračoval Beatty. „Kdysi měly knihy vliv na několik málo lidí, tady, tam, po celém světě. Mohly si dovolit být různé. Na světě bylo místa dost. Ale později svět zaplnily oči, lokty a ústa. Počet obyvatel se zdvojnásobil, ztrojnásobil, zčtvernásobil. Filmy a rozhlas, časopisy, knihy, všechno se snížilo na stejnou limonádovou úroveň – rozumíš, co říkám?“</p>

  <p class="calibre4">„Myslím, že ano.“</p>

  <p class="calibre4">Beatty se zadíval na kouřové kroužky, které vydechoval do vzduchu. „Představ si to: člověk devatenáctého století má koně, psy, kočáry, pohyb je pomalý. A pak, ve dvacátém století – pusť kameru rychleji! Knihy se zkrátily. Zkondenzovaly. Vykuchali je. Víc obrázků než textu. Všechno se sesychá na vtip, na senzační závěr.“</p>

  <p class="calibre4">„Senzační závěr,“ přikývla Mildred.</p>

  <p class="calibre4">„Seškrtali klasiky na patnáctiminutový rozhlasový program, pak je znova seškrtali, aby se vešli na jednu stránku, a nakonec to dotáhli na deseti nebo dvanáctiřádkové heslo v naučném slovníku. Já samozřejmě přeháním. Slovníky byly pro rychlou informaci. Ale našlo se mnoho těch, kteří všechno, co věděli o <i class="calibre3">Hamletovi</i> (ty ten titul určitě znáš, Montagu, pro vás, paní Montagová, je to pravděpodobně jen cosi, co jste matně zaslechla), kteří, jak říkám, všechno, co věděli o <i class="calibre3">Hamletovi</i>, vyčetli z jednostránkového výtahu v knížce, která hlásala: <i class="calibre3">Teď si můžete konečně přečíst všechny klasiky; nezaostávejte za ostatními!</i> Je ti jasné, kam to vede? Z dětského pokoje na univerzitu a zpátky do dětského pokoje. To je graf intelektuálního vývoje za posledních pět století nebo o trochu déle.“</p>

  <p class="calibre4">Mildred vstala a začala přecházet po pokoji, brala do rukou různé věci a zase je pokládala. Beatty si jí nevšímal a pokračoval:</p>

  <p class="calibre4">„Pusť ten film rychleji, Montagu, honem! Vezmi jen všechny ty obrázkové magazíny: <i class="calibre3">Click, Pic, Look, Eye, Now, Flick, Here, There, Swift, Pace, Up, Down, In, Out, Why, How, Who, What, Where, Eh?, Uh!, Bang!, Smack!, Wallop, Bing, Bong, Bum!</i> Výtah z výtahu, výtah z výtahu výtahu. A zpravodajství? Sloupek, dvě věty, palcový titulek! A pak už jde všechno k čertu! Roztočte lidskou mysl, rozpumpujte ji rukama vydavatelů, literárních zlodějů, rozhlasových podnikatelů tak rychle, aby ta odstředivka odmrštila všechny nepotřebné myšlenky, které jen ukrádají čas!“</p>

  <p class="calibre4">Mildred urovnávala Montagovi postel. Když povytáhla polštář, cítil, jak se mu srdce divoce rozbušilo. Vzala ho za ramena a pokoušela se ho přimět, aby se posunul a ona mohla polštář vytáhnout, pěkně natřást a položit zpátky. A možná, aby vykřikla a vytřeštila oči nebo aby prostě sáhla pod podušku, řekla: „Co to tu je?“ a s dojemnou nevinností vytáhla ukrytou knihu.</p>

  <p class="calibre4">„Školní docházka se zkracuje, kázeň se uvolňuje, přestává se učit filozofie, dějepis, cizí jazyky. Angličtina a pravopis se postupně čím dál víc zanedbávají, až se nakonec ignorují skoro úplně. Žije se ze dne na den, lidi se starají jen o výhodné místo a po práci je všude plno zábavy. Nač se učit něco víc než mačkat knoflíky, otáčet vypínačem, utahovat matky?“</p>

  <p class="calibre4">„Ukaž, narovnám ti polštář,“ řekla Mildred.</p>

  <p class="calibre4">„Ne!“ zašeptal Montag.</p>

  <p class="calibre4">„Knoflíky všude nahrazuje zip, ale právě ta uspořená chvilka chybí člověku na přemýšlení, když se ráno strojí. Ráno je doba filozofická, proto i melancholická.“</p>

  <p class="calibre4">Mildred řekla: „Ukaž!“</p>

  <p class="calibre4">„Nech toho!“ sykl Montag.</p>

  <p class="calibre4">„Ze života se stává jeden velký pád na zadek, Montagu, všechno je samé bum, bác a hej!“</p>

  <p class="calibre4">„Hej!“ zvolala Mildred a škubla polštářem.</p>

  <p class="calibre4">„Proboha, nech mě být!“ podrážděně vykřikl Montag.</p>

  <p class="calibre4">Beatty vyvalil oči.</p>

  <p class="calibre4">Mildredina ruka pod polštářem ztuhla. Prsty ohmatávala obrysy knihy, a když rozeznala tvar, objevilo se na jejím obličeji překvapení a potom děs. Otevřela ústa, aby se zeptala…</p>

  <p class="calibre4">„Zbavte divadla všeho repertoáru kromě šašků a do pokoje si pořiďte skleněné stěny a barevná světýlka, která po těch stěnách běhají nahoru dolů jako konfety nebo krev nebo sherry nebo bublinky v šampaňském. Ty hraješ rád baseball, Montagu, viď?“</p>

  <p class="calibre4">„Baseball je skvělá hra.“</p>

  <p class="calibre4">Teď už Beattyho skoro neviděl, jen někde za clonou kouře slyšel jeho hlas.</p>

  <p class="calibre4">„Co to je?“ zeptala se Mildred téměř radostně. Montag si jí prudce lehl na ruce. „Co to tam je?“</p>

  <p class="calibre4">„Posaď se!“ zařval Montag. Uskočila s prázdnýma rukama. „Nevidíš, že hovoříme?“</p>

  <p class="calibre4">Beatty pokračoval jakoby nic. „Taky rád hraješ kuželky, že?“</p>

  <p class="calibre4">„Kuželky? Ano.“</p>

  <p class="calibre4">„A golf?“</p>

  <p class="calibre4">„Golf je skvělá hra.“</p>

  <p class="calibre4">„A co basketbal?“</p>

  <p class="calibre4">„Skvělá hra.“</p>

  <p class="calibre4">„A biliár, kulečník? A fotbal?“</p>

  <p class="calibre4">„Samé skvělé hry, jedna jako druhá.“</p>

  <p class="calibre4">„Víc sportů pro každého, kolektivní duch, zábava a myslet se vůbec nemusí, co? Organizujte a organizujte a víc a víc organizujte ještě skvělejší sporty. Víc kreslených seriálů do knih. Víc obrázků. Duch potřebuje míň a míň. Roztěkanost. Silnice plné zástupů, které se ženou někam, někam, někam, nikam. Benzinoví štvanci. Z měst jsou turistické noclehárny, lidi táhnou z místa na místo jako kočovné tlupy, jdou podle fází měsíce, dnes bydlí v místnosti, kde ty jsi spal v poledne a já včera v noci.“</p>

  <p class="calibre4">Mildred vyšla z pokoje a práskla dveřmi. Televizní tety se daly do smíchu televizním strýčkům.</p>

  <p class="calibre4">„A vezměme si například menšiny v naší civilizaci. Čím víc je obyvatelstva, tím víc je menšin. Hlavně aby se nikdo nedotkl milovníků psů a chovatelů koček, lékařů, advokátů, obchodníků, ředitelů, mormonů, baptistů, unitářů, Číňanů druhé generace, Švédů, Italů, Němců, Texasanů, Brooklyňanů, Irčanů, lidí z Oregonu nebo z Mexika. Postavy v téhle knize, v téhle hře, v tomto televizním seriálu nemají představovat skutečné malíře, kartografy nebo řemeslníky někde na světě. Čím víc se rozšíří tvůj obzor, Montagu, tím spíš si musíš dávat pozor, aby ses nedotkl něčích názorů, pamatuj si to! Je třeba respektovat nejniternější cítění těch nejnepatrnějších menšin. Spisovatelé, plní zlověstných myšlenek, zavřete své psací stroje! A spisovatelé je zavřeli! Z časopisů se stala příjemná limonádová selanka. Knihy – jak tvrdili ti zatracení snobští kritici – jen samé splašky. Není divu, že přestaly jít na odbyt, říkali kritikové. Jenže lidi věděli, co chtějí, co jim vyhovuje, a sešitová vydání komiksů udrželi při životě. A samozřejmě také pornografické časopisy se stereoskopickými fotografiemi. Tak je to, Montagu. Nepřišlo to shora od vlády, cestou nařizovací. Nezačalo to žádným výnosem, žádným usnesením, žádnou cenzurou, vůbec ne! Celý ten trik provedla, díkybohu, technika, využití mas a tlak menšin. Dnes díky tomu můžeš být neustále spokojený, smíš si číst komiksy, oblíbené senzační životopisy anebo časopisy plné inzerátů.“</p>

  <p class="calibre4">„Dobře, ale jak to tedy bylo s požárníky?“ zeptal se Montag.</p>

  <p class="calibre4">„Hm.“ V jemné mlze tabákového dýmu se k němu Beatty naklonil: „Máloco se dá vysvětlit líp a přirozeněji. Když školy začaly chrlit víc a víc běžců, skokanů, závodníků, budižkničemů, chamtivců, vykuků, ctižádostivců a plavců namísto badatelů, kritiků, vědců a tvůrčích pracovníků, potom se ovšem slovo ,intelektuál‘ stalo nadávkou, jak si také zasloužilo. Z neběžných věcí jde vždycky strach. Jistě se ze školy pamatuješ na spolužáka, který byl mimořádně bystrý, který se nejčastěji hlásil a odpovídal na učitelovy otázky, zatímco ostatní dřepěli jako hromada vycpaných panáků a měli na něho vztek. A nevybrali jste si právě tohohle nadaného chlapce, když jste po vyučování chtěli někoho zmlátit nebo potýrat? Samozřejmě že ano. Všichni musíme být stejní. Nejsou všichni zrozeni svobodní a sobě rovní, jak říká Ústava, ale dá se dosáhnout toho, že jsou všichni srovnaní. Jeden každý je věrným obrazem všech ostatních; pak jsou všichni šťastní, protože tu nejsou žádní velikáni, před kterými by se člověk cítil bezvýznamný nebo podle nichž by se mohl měřit. Tak to je! Kniha je jako nabitá puška v nejbližším sousedství. Spal ji! Vyndej ze zbraně náboj! Vlámej se do lidské mysli! Kdo ví, kdo se může stát terčem sečtělého člověka? Já? Takového člověka nestrpím ani okamžik! A tak když se nakonec po celém světě stavěly domy plně ohnivzdorné (tvoje domněnka včera v noci byla správná), nikdo už nepotřeboval požárníky pro staré účely. Dostali novou práci, stali se ochránci klidu naší mysli, strážci našeho pochopitelného a oprávněného strachu z méněcennosti. Stali se oficiálními cenzory, soudci i vykonavateli. To jsi ty, Montagu, a to jsem já.“</p>

  <p class="calibre4">Dveře salonu se otevřely, objevila se v nich Mildred a podívala se na ně, podívala se na Beattyho a pak na Montaga. Stěny pokoje za ní zaplavovaly zelené, žluté a oranžové ohňostroje, prskaly a vybuchovaly v rytmu hudby vyluzované téměř výhradně soupravou bubnů, tamtamy a činely. Pohnula rty a něco řekla, ale ten hřmot to přehlušil.</p>

  <p class="calibre4">Beatty si vyklepal dýmku na dlaň růžové ruky a prohlížel popel, jako by to byl symbol, který je třeba rozluštit a vypátrat jeho smysl.</p>

  <p class="calibre4">„Musí ti být jasné, že náš civilizovaný svět je tak rozlehlý, že si nemůžeme dovolit, aby menšiny byly nespokojené a neklidné. Zeptej se sám sebe, čeho u nás chceme dosáhnout především? Lidé chtějí být šťastní, není to tak? Neslyšels to celý život? Chci být šťastný, říkají lidé. No, a nejsou? Copak je pořád něčím nezaměstnáváme, neposkytujeme jim dost zábavy? Vždyť pro to žijeme, pro nic jiného, nemám pravdu? Pro požitek, pro příjemné vzrušení. A musíš připustit, že naše kultura nás tímhle přímo zahrnuje.“</p>

  <p class="calibre4">„Ano.“</p>

  <p class="calibre4">Mildred stála ve dveřích a Montag mohl odezírat z jejích rtů, co říká. Snažil se nehledět jí na ústa, aby se snad Beatty neotočil a nepřečetl si to také.</p>

  <p class="calibre4">„Černoši nemají rádi <i class="calibre3">Černouška Samba</i>. Spalte ho! Bělochům je proti srsti <i class="calibre3">Chaloupka strýčka Toma</i>. Spalte ji! Napsal kdosi knihu o vlivu kouření na rakovinu plic? A kuřáci brečí? Spalte tu knihu! Žádá se klid, Montagu. Mír, Montagu. Takovéhle věci sem netahejte! Anebo ještě líp: hoďte je do spalovací pece. Pohřby že jsou nešťastné a pohanské zařízení? Tak je rovněž zlikvidujte. Když někdo umře, za pět minut už se veze k Velikému kouřovodu. Krematoria přenášená helikoptérami jsou všude po celé zemi. Deset minut po smrti je z člověka šmouha černého prachu. Nepatlejme se se zásluhami jednotlivců v nekrolozích. Zapomeňte na ně. Spalte všechny, spalte všechno. Oheň je jasný a oheň je čistý.“</p>

  <p class="calibre4">Ohňostroje v pokoji za Mildredinými zády uhasly. A ona jakoby zázračnou shodou současně přestala mluvit. Montag zadržel dech.</p>

  <p class="calibre4">„Tady v sousedství byla jedna dívka,“ začal zvolna. „Teď je pryč. Myslím, že je mrtvá. Nemůžu se ani upamatovat na její obličej. Ale ta byla jiná. Jak – jak je to možné?“</p>

  <p class="calibre4">Beatty se usmál. „Tu a tam se to stává. Myslíš Clarissu McClellanovou? Máme její rodinu v kartotéce. Dávali jsme na ně pozor. Dědičnost a okolí jsou zvláštní věci. Za několik málo let si člověk všechny brouky z hlavy nevyžene. Domácí prostředí může nadělat spoušť v tom, co se pokoušíme natlouct lidem do hlavy ve škole. Proto jsme také rok co rok snižovali věk pro přijímání dětí do školky, až je teď málem vytahujeme z kolíbek. Kvůli McClellanovým jsme měli několik planých poplachů, když bydleli v Chicagu. Knihu jsme nikdy žádnou nenašli. Záznamy o strýčkovi jsou pestré, je to asociál. A to děvče? To byla časovaná bomba. Podle toho, co jsem viděl v jejích školních záznamech, rodina určitě dávala podněty jejímu podvědomí. Nestála o to vědět, jak se co dělá, ale proč se to dělá. A to může být nepříjemné. Člověk se ptá PROČ u spousty věcí, a když s tím nepřestane, je nakonec hrozně nešťastný. Té chudince je líp, jestli je mrtvá.“</p>

  <p class="calibre4">„Ano.“</p>

  <p class="calibre4">„Takových podivínů není naštěstí moc. Víme, jak je zastavit včas, v zárodku. Bez hřebíků a bez dřeva dům nevystavíš. Když tedy nechceš, aby dům stál, schovej dřevo a hřebíky. Když z politických důvodů nechceš, aby byl člověk nešťastný, neukazuj mu rub i líc otázky, aby se tím netrápil, ukaž mu jenom jednu stránku. Anebo ještě lépe, neukazuj mu žádnou. Nech ho zapomenout, že je na světě něco takového jako válka. A i když je vláda neschopná, tvrdá, z úzkých si pomáhá šroubováním daní, nevadí to, hlavně že o tom lidé nepřemýšlejí. Hlavní je klid, Montagu. Pořádej pro lidi soutěže, ve kterých dostanou cenu za to, že se naučí zpaměti slova populárního šlágru, nebo hlavní města států USA, nebo kolik tun obilí sklidili loni v Iowě. Napěchuj do nich údaje, které nejsou nebezpečné, zahlť je tolika ,fakty‘, až se budou cítit přecpaní, ale budou mít dojem, že doslova srší informacemi. Potom se jim bude zdát, že myslí, budou mít pocit pohybu, aniž se pohnou. A budou spokojení, protože fakta tohoto druhu se nemění. Jenom jim nedávat nic tak ošemetného jako filozofii nebo sociologii, aby si uměli dát dohromady dvě a dvě. To je cesta k nespokojenosti. Každý, kdo dovede rozebrat a zase složit telestěnu – a dnes to dokáže většina lidí –, je šťastnější než člověk, který se pokouší s logaritmickým pravítkem vypočítat, změřit nebo dát do rovnic vesmír. Ten nemůžeš změřit nebo dát do rovnice, pokud nechceš, aby se člověk cítil nelidsky osaměle. Já to vím, vyzkoušel jsem to. K čertu s tím! Sem s bary a s večírky, s akrobaty a kouzelníky, s hazardéry, s tryskovými auty, s motocyklovými helikoptérami, se sexem a s heroinem, jen víc všech těch věcí, v kterých si přijde na své automatický reflex. Když je divadelní hra špatná, film nic neříká, nestojí-li představení za nic, podrážděte mě elektrofonickým thereminem, hodně nahlas! Budu si myslet, že reaguju na hru, a zatím to bude jen nervová reakce na vibrace. Ale to je mi jedno. Mám prostě rád pořádnou zábavu.“</p>

  <p class="calibre4">Beatty vstal. „Musím jít. Přednáška skončila. Doufám, že jsem ti všechno vyjasnil. Důležité je, aby sis, Montagu, zapamatoval, že my jsme Dixie Duo, Dítka Štěstěny, ty a já a ostatní. Stojíme proti hloučku těch, kteří chtějí všechny udělat nešťastné, a odhalují proto rozpory v teorii a myšlení. My podpíráme hráz. Pořádně se opři. Nedopusť, aby příval melancholie a ponuré filozofie zaplavil náš svět. Spoléháme na tebe. Nevím, jestli si uvědomuješ, jak jsi důležitý, jak jsme důležití pro tenhle náš šťastný svět.“</p>

  <p class="calibre4">Beatty potřásl Montagovou bezvládnou rukou. Montag pořád seděl v posteli, jako kdyby se dům kolem něho hroutil a on nemohl vstát. Mildred ze dveří zmizela.</p>

  <p class="calibre4">„Ještě něco, než odejdu,“ řekl Beatty. „Na každého požárníka přijde aspoň jednou v životě slabá chvilka. Zeptá se sám sebe: O čem se vlastně v těch knihách píše? Na tu otázku dostat odpověď, to by bylo, co? Ale na mou čest, Montagu, zamlada jsem si jich musel několik přečíst, abych se dozvěděl, po čem jdu, a v knihách se píše o ničem! O ničem, co bys mohl učit nebo čemu jde věřit. Když to jsou romány, jednají o lidech, kteří nikdy nežili, o výplodech autorovy fantazie. A když to nejsou romány, je to ještě horší: jeden profesor nadává druhému idiotů, jeden filozof utápí druhého na lžíci vody. A všichni se motají sem, tam, ničí hvězdy a zhasínají slunce. Člověk nakonec neví, čí je.“</p>

  <p class="calibre4">„A co se tedy stane, když si nějaký požárník, čistě náhodou – bez zlého úmyslu – vezme nějakou knížku domů?“</p>

  <p class="calibre4">Montag sebou trhl. Otevřené dveře na něho hleděly velikým prázdným okem.</p>

  <p class="calibre4">„Normální chyba. Jenom zvědavost,“ řekl Beatty. „Nebudeme kvůli tomu nijak úzkostliví, ani se nerozčílíme. Necháme požárníka, aby měl tu knihu u sebe čtyřiadvacet hodin. Když ji do té doby nespálí, prostě přijdeme a spálíme ji za něho.“</p>

  <p class="calibre4">„Přirozeně.“ Montagovi vyschlo v krku.</p>

  <p class="calibre4">„Tak co, Montagu? Přijdeš dnes na jinou, na pozdější směnu? Ještě tě dnes večer uvidíme?“</p>

  <p class="calibre4">„Nevím,“ řekl Montag.</p>

  <p class="calibre4">„Cože?“ Beatty se na něho podíval dost překvapeně.</p>

  <p class="calibre4">Montag zavřel oči. „Snad přijdu později.“</p>

  <p class="calibre4">„Rozhodně bychom tě postrádali, kdyby ses neukázal,“ dodal Beatty a zamyšleně si strčil dýmku do kapsy.</p>

  <p class="calibre4">Nepřijdu už nikdy, řekl si v duchu Montag.</p>

  <p class="calibre4">„Uzdrav se a už nemaroď,“ řekl Beatty.</p>

  <p class="calibre4">Otočil se a vyšel otevřenými dveřmi.</p>

  <p class="center">* * *</p>

  <p class="first">Montag se díval oknem, jak Beatty odjíždí v lesklém brouku natřeném barvami žlutého plamene, s uhlově černými pneumatikami.</p>

  <p class="calibre4">Přes ulici i dolů po ní stály domy s plochým průčelím. Co to jednou odpoledne říkala Clarissa? „Nejsou už žádná krytá zápraží. Strýček říká, že dřív mívaly domy před vchodem verandičky. A na nich někdy sedávali večer lidé a hovořili, když se jim chtělo hovořit, kolébali se v houpacích židlích nebo mlčeli, když se jim chtělo mlčet. Někdy tam jen tak seděli a přemýšleli, přemítali o různých věcech. Strýček říká, že architekti přestali verandy navrhovat, prý nevypadaly pěkně. Ale strýček říká, že to je jen záminka, která přikrášluje pravý důvod. Skutečný, skrytý důvod byl asi ten, že nechtěli, aby tam lidi jen tak posedávali, nic nedělali, houpali se, hovořili. To byl nesprávný společenský život. Lidi příliš mnoho mluvili. A měli čas na přemýšlení. Proto se zatočilo s verandičkami. A taky se zahrádkami. Dnes už sotva najdete zahrádku, kde se dá posedět. A podívejte se na nábytek! Nikde žádné houpací židle. Jsou moc pohodlné. Vyžeňte lidi ven, ať se hemží sem tam. Strýček říká… a… strýček… a… strýček…“ Její hlas se ztratil v dálce.</p>

  <p class="calibre4">Montag se otočil a pohlédl na svou ženu, která seděla uprostřed salonu, střídavě mluvila na hlasatele a on na ni. „Paní Montagová,“ říkal. Tohle a ono a tamhleto. „Paní Montagová –“ Něco jiného a pořád dál. Automatický modifikátor, který je stál sto dolarů, samočinně zařadil její jméno, kdykoli hlasatel oslovil své anonymní obecenstvo a vynechal prázdné místo, kam se daly vložit příslušné slabiky. Díky speciálnímu viziotransformátoru se vysílaný obraz jeho tváře v místě kolem rtů pohyboval tak, že ústa vyslovovala příslušné samohlásky i souhlásky zcela přirozeně. Hlasatel byl bezpochyby nějaký známý, nějaký dobrý známý. „Paní Montagová – podívejte se sem.“</p>

  <p class="calibre4">Hlava se jí otočila. Ale Mildred zřejmě vůbec neposlouchala.</p>

  <p class="calibre4">Montag řekl:„Od toho, že dnes nejdu do práce, je jen krůček k tomu, že nepůjdu do práce zítra, že už se na stanici nikdy nevrátím.“</p>

  <p class="calibre4">„Ale ty dnes do práce půjdeš, viď?“ řekla Mildred.</p>

  <p class="calibre4">„Ještě nevím. Právě teď mám šílený pocit, chce se mi všechno rozbít, všechno zabít.“</p>

  <p class="calibre4">„Jdi se projet.“</p>

  <p class="calibre4">„Ne, díky.“</p>

  <p class="calibre4">„Klíče od auta jsou na nočním stolku. Když mi je takhle, vždycky mi pomůže, když se rychle projedu. Vytáhneš to na stopadesátku a je ti nádherně. Někdy projezdím celou noc a pak se vrátím a ty o tom ani nevíš. Na venkově je docela zábava. Přejedeš tam spoustu králíků, někdy i psů. Běž, jdi se projet.“</p>

  <p class="calibre4">„Ne, dnes nechci. Dnes chci zůstat u téhle pitomé záležitosti. Bože, začíná mi přerůstat přes hlavu. Nevím, čím to je. Je mi tak mizerně, mám hrozný vztek a nevím proč. Je mi, jako kdybych přibíral na váze. Připadám si tlustý. Zdá se mi, že jsem si nastřádal spousty věcí a nevím jakých. Dokonce snad začnu číst knihy.“</p>

  <p class="calibre4">„To by tě zavřeli, ne?“ Pohlédla na něho, jako by stál za skleněnou stěnou.</p>

  <p class="calibre4">Začal se oblékat a neklidně přecházel po ložnici. „Ano. A možná že by udělali dobře. Než někomu něco udělám. Slyšela jsi Beattyho? Poslouchala jsi ho? Na všechno zná odpověď. Má pravdu. Důležité je štěstí. Zábava znamená všechno. A já jsem tu přitom přesto dřepěl a říkal si, nejsem šťastný, nejsem šťastný.“</p>

  <p class="calibre4">„Já jsem,“ Mildredina ústa se rozjasnila úsměvem. „A jsem na to hrdá.“</p>

  <p class="calibre4">„Já něco provedu,“ řekl Montag. „Ještě ani nevím co, ale něco velkého provedu.“</p>

  <p class="calibre4">„Už mě nebaví poslouchat tyhle žvásty,“ řekla Mildred a odvrátila se od něho zase k hlasateli.</p>

  <p class="calibre4">Montag se dotkl tlačítka na stěně a hlasatel ztratil řeč.</p>

  <p class="calibre4">„Millie?“ Odmlčel se. „Tenhle dům je zrovna tak tvůj jako můj. Myslím, že je správné, abych ti teď něco řekl. Měl jsem ti to říct už dávno, ale já jsem to nepřiznával ani sám sobě. Chci, aby ses podívala na něco, co mám, co jsem sbíral a schovával celý poslední rok, tu a tam, jak se naskytla příležitost. Nevím, co mě k tomu přimělo, ale dělal jsem to a nikdy jsem ti o tom neřekl.“</p>

  <p class="calibre4">Uchopil židli s rovným opěradlem, strkal ji pomalu a odhodlaně do haly až téměř k domovním dveřím, vylezl na ni, chvíli tam stál jako socha na podstavci a jeho žena dole pod ním čekala. Pak natáhl ruku, odstrčil mřížku klimatizačního ventilátoru, sáhl vpravo hluboko dovnitř, odsunul další kovový předěl a vytáhl odtamtud knihu. Aniž se na ni podíval, upustil ji na zem. Znovu natáhl ruku, vyndal dvě knihy, spustil ruku a ty dvě knihy hodil na zem. Natahoval ruku a házel knihy na zem, malé i dost velké, žluté, červené, zelené. Když by hotov, pohlédl dolů, kde u nohou jeho ženy leželo asi dvacet knih.</p>

  <p class="calibre4">„Promiň,“ řekl. „Nepomyslel jsem na to. Ale teď to vypadá, že jsme v tom oba.“</p>

  <p class="calibre4">Mildred couvla, jako by se před ní najednou objevil houf myší vylezlých z podlahy. Slyšel, jak rychle oddychuje, v obličeji zbledla a vytřeštila oči. Dvakrát, třikrát zopakovala jeho jméno. Pak začala skučet, vrhla se vpřed, popadla jednu knihu a běžela ke kuchyňskému spalovači odpadků.</p>

  <p class="calibre4">Chytil ji a ona zaječela. Pevně ji stiskl, ale pokusila se mu vytrhnout, poškrábala ho.</p>

  <p class="calibre4">„Ne, Millie, ne! Počkej! Přestaň, ano? Vždyť nevíš… přestaň!“ Uhodil ji do tváře, znovu ji popadl a zatřásl s ní.</p>

  <p class="calibre4">Šeptla jeho jméno a dala se do pláče.</p>

  <p class="calibre4">„Millie!“ řekl. „Poslouchej! Věnuj mi, prosím, chvilku času. Nemůžeme nic dělat. Nemůžeme je spálit. Chci se na ně podívat, aspoň jednou se na ně chci podívat. A jestli je pravda, co tvrdí kapitán, potom je spálíme společně. Věř mi, spálíme je společně. Musíš mi pomoct.“ Pohlédl jí do obličeje, vzal ji za bradu a pevně ji k sobě přitiskl. Nedíval se jenom na ni, ale hledal v její tváři také sebe a radu, co má udělat. „Ať se nám to líbí nebo ne, jsme v tom. Za všechna ta léta jsem od tebe mnoho nechtěl, ale tohle teď chci, o tohle tě teď snažně prosím. Tady někde musíme začít. Musíme tomu přijít na kloub, proč jsme v takovém srabu, ty v noci s těmi prášky a s autem, já se svou prací. Řítíme se rovnou do propasti. Bože, Millie, já do ní nechci spadnout. Nebude to lehké. Nevíme, jak začít, ale možná, že na to po troškách přijdeme, vyřešíme to a pomůžeme jeden druhému. Zrovna teď tě tak strašně potřebuju, ani ti neumím říct jak. Jestli mě vůbec miluješ, nějak se s tím smíříš, jenom na čtyřiadvacet, osmačtyřicet hodin. Víc nechci, pak s tím budu hotov, to ti slibuju, přísahám! A jestli tady v tom něco je, třeba jenom nepatrná maličkost v celém tom zmatku, snad se nám to povede předat i někomu jinému.“</p>

  <p class="calibre4">Už se nebránila, proto ji pustil. Bezvládně sklesla, svezla se po zdi, sedla si na podlahu a hleděla na knihy. Jedna se jí opírala o nohu, všimla si toho a nohu odtáhla.</p>

  <p class="calibre4">„Ta žena včera v noci, Millie, tys u toho nebyla. Tys neviděla její obličej. A Clarissa. Ty jsi s ní nikdy nemluvila. Já ano. A takové se bojí chlapi, jako je Beatty! Tomu nerozumím. Proč se tak bojí někoho, jako je ona? Ale včera v noci jsem ji porovnával s požárníky na stanici a uvědomil jsem si, že je nesnáším a že už nesnáším ani sám sebe. A napadlo mě, že by možná bylo nejlíp, kdyby spálili požárníky.“</p>

  <p class="calibre4">„Guyi!“</p>

  <p class="calibre4">Elektrický anunciátor od domovních dveří tiše zavolal:</p>

  <p class="calibre4">„Paní Montagová, paní Montagová, někdo tu čeká, někdo tu čeká. Paní Montagová, paní Montagová, někdo tu čeká.“</p>

  <p class="calibre4">Ticho.</p>

  <p class="calibre4">Vytřeštěně se podívali na dveře a na knihy popadané všude kolem, na spoustu knih.</p>

  <p class="calibre4">„Beatty!“ řekla Mildred.</p>

  <p class="calibre4">„To nemůže být on.“</p>

  <p class="calibre4">„Vrátil se!“ zašeptala.</p>

  <p class="calibre4">Anunciátor od domovních dveří znovu tiše zavolal: „Někdo tu čeká…“</p>

  <p class="calibre4">„Neotevřeme.“ Montag se opřel o stěnu, pak pomalu sklouzl do dřepu, předklonil se a začal knihy zmateně postrkovat palcem a ukazováčkem. Celý se třásl a ze všeho nejvíc si přál nacpat je zpátky do ventilátoru, ale cítil, že Beattymu se znovu postavit nedokáže. Schoulil se, pak si sedl a hlas ode dveří promluvil znovu a naléhavěji. Montag sebral ze země jeden svazeček. „Kde začneme?“ Pootevřel knížku a nahlédl do ní. „Myslím, že začneme od začátku.“</p>

  <p class="calibre4">„Vleze sem,“ řekla Mildred, „a spálí knihy i nás!“</p>

  <p class="calibre4">Hlas ode dveří konečně umlkl. Nastalo ticho. Montag cítil, že za dveřmi někdo stojí, čeká, naslouchá. A potom kroky vzdalující se po cestičce a přes trávník.</p>

  <p class="calibre4">„Podíváme se, co to je,“ řekl Montag.</p>

  <p class="calibre4">Řekl to váhavě a se strašným vědomím toho, co dělá. Tu a tam si přečetl pár stránek, až nakonec došel k větě:</p>

  <p class="calibre4">„Počítá se, že v různých dobách podstoupilo celkem jedenáct tisíc lidí raději smrt, než by se podvolili a rozbíjeli si vajíčka na špičatějším konci.“</p>

  <p class="calibre4">Mildred seděla proti němu na druhé straně haly. „Jaký to dává smysl? Nedává to žádný smysl! Kapitán měl pravdu!“</p>

  <p class="calibre4">„Jen počkej,“ řekl Montag. „Začneme znova, od začátku.“</p>
<p class="pwm-9qnw5bm-over-8">&#160;</p>
<div><img src="../../hline.jpg" alt="hline" style="width:1px;" /></div>
</body>
</html>
